Et cum adpropinquārent Jerosolimae, et Bēthaniae ad Montem Olīvārum, mittit duōs ex discipulīs suīs,
et ait illīs: Īte in castellum, quod contrā vōs est, et statim introeuntēs illūc, inveniētis pullum ligātum, super quem nēmō adhūc hominum sēdit; solvite illum, et addūcite.
Et sī quis vōbīs dīxerit: Quid facitis? Dīcite, quia Dominō necessārius est, et continuō illum dīmittet hūc.
Et abeuntēs invēnērunt pullum ligātum ante iānuam foris in biviō, et solvunt eum.
Et quīdam dē illīc stantibus dīcēbant illīs: Quid facitis solventēs pullum?
Quī dīxērunt eīs sīcut praecēperat illīs Jēsūs, et dīmīsērunt eīs.
Et dūxērunt pullum ad Jēsum, et impōnunt illī vestīmenta sua, et sēdit super eum.
Multī autem vestīmenta sua strāvērunt in viā; aliī autem frondēs caedēbant dē arboribus, et sternēbant in viā.
Et quī praeībant, et quī sequēbantur clāmābant, dīcentēs: Hōsanna! Benedictus quī venit in nōmine Dominī!
Benedictum quod venit rēgnum patris nostrī Dāvīd! Hōsanna in excelsīs!
Et introīvit Jerosolima in templum, et circumspectīs omnibus, cum jam vesperā esset hōrā, exiit in Bēthaniam cum duodecim.
Et aliā diē cum exīrent ā Bēthania, ēsurivit.
Cumque vīdisset ā longē fīcum habentem folia, vēnit sī quid forte invenīret in eā. Et cum vēnisset ad eam, nihil invēnit praeter folia, nōn enim erat tempus fīcōrum.
Et respondēns dīxit eī: Jam nōn amplius in aeternum ex tē frūctum quisquam mandūcet. Et audiēbant discipulī ejus.
Et veniunt in Jerosolimam, et cum introīsset in templum, coepit ēicere vēndentēs, et ementēs in templō, et mēnsās nummulāriōrum, et cathedrās vēndentium columbās ēvertit,
et nōn sinēbat ut quisquam trānsferret vās per templum.
Et docēbat, dīcēns eīs: Nōnne scrīptum est: Quia domus mea, domus ōrātiōnis vocābitur omnibus gentibus? Vōs autem fēcistis eam spēluncam latrōnum.
Quō audītō prīncipēs sacerdōtum, et scrībae quaerēbant quōmodo eum perderent; timēbant enim eum, quoniam ūniversa turba admīrābātur super doctrīnā ejus.
Et cum vesperā factā esset, ēgrediēbātur dē cīvitāte.
Et cum māne trānsīrent, vīdērunt fīcum āridam factam ā rādīcibus.
Et recordātus Petrus, dīxit eī: Rabbī, ecce fīcus, cui maledīxistī, āruit.
Et respondēns Jēsūs ait illīs: Habēte fidem Deī.
Āmen dīcō vōbīs, quia quīcumque dīxerit huic montī: Tollere, et mittere in mare, et nōn haesitāverit in corde suō, sed crēdiderit, quia quodcumque dīxerit, fīat, fīet eī.
Proptereā dīcō vōbīs, omnia quaecumque ōrantēs petitis, crēdite quia accipiētis, et ēvenient vōbīs.
Et cum stābitis ad ōrandum, dīmittite sī quid habētis adversus aliquem; ut et Pater vester, quī in caelīs est, dīmittat vōbīs peccāta vestra.
Quod sī vōs nōn dīmīseritis, nec Pater vester, quī in caelīs est, dīmittet vōbīs peccāta vestra.
Et veniunt rūrsus in Jerosolimam. Et cum ambulāret in templō, accēdunt ad eum summī sacerdōtēs, et scrībae, et seniōrēs,
et dīcunt eī: In quā potestāte haec facis? et quis dēdit tibī hanc potestātem ut ista faciās?
Jēsūs autem respondēns, ait illīs: Interrogābō vōs et ego ūnum verbum; et respondēte mihī, et dīcam vōbīs in quā potestāte haec faciam.
Baptismus Iōannis, dē caelō erat, an ex hominibus? Respondēte mihī.
At illī cōgitābant sēcum, dīcentēs: Sī dīxerimus, Dē caelō, dīcet, Quārē ergō nōn crēdidistis eī?
Sī dīxerimus, Ex hominibus, timēmus populum. Omnēs enim habēbant Iōannem quia vērē profēta esset.
Et respondentēs dīcunt Jēsū: Nescīmus. Et respondēns Jēsūs ait illīs: Neque ego dīcō vōbīs in quā potestāte haec faciam.
