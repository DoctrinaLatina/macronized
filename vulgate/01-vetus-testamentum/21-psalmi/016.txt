ŌRĀTIŌ DĀVĪD: Exaudī, Domine, iūstitiam meam; intende dēprecātiōnem meam. Auribus percipe ōrātiōnem meam, nōn in labiīs dolōsīs.
Dē vultū tuō iūdicium meum prōdeat; oculī tuī videant aequitātēs.
Probāstī cor meum, et vīsitāstī nocte; igne mē exāmināstī, et nōn est inventa in mē inīquitās.
Ut nōn loquātur ōs meum opera hominum; propter verba labiōrum tuōrum, ego cūstōdīvī viās dūrās.
Perfice gressūs meōs in sēmitīs tuīs, ut nōn moveantur vestīgia mea.
Ego clāmāvī, quoniam exaudīstī mē, Deus; inclīnā aurem tuam mihī, et exaudī verba mea.
Mīrificā misericordiās tuās, quī salvōs facīs spērantēs in tē.
Ā resistentibus dexterae tuae cūstōdī mē, ut pūpillam oculī. Sub umbrā ālārum tuārum prōtege mē,
ā faciē impiōrum quī mē afflīxērunt. Inimīcī meī animam meam circumdedērunt;
adipem suum conclūsērunt; ōs eōrum locūtum est superbiam.
Prōiicientēs mē nunc circumdedērunt mē; oculōs suōs statuērunt dēclīnāre in terram.
Suscēpērunt mē sīcut leō parātus ad praedam, et sīcut catulus leōnis habitāns in abditīs.
Exurgē, Domine; praevenī eum, et supplantā eum; ēripe animam meam ab impiō; frameam tuam ab inimīcīs manūs tuae.
Domine, ā paucīs dē terrā dīvide eōs in vītā eōrum; dē absconditīs tuīs adimplētus est venter eōrum. Saturātī sunt fīliīs, et dīmīsērunt reliquiās suās parvulīs suīs.
Ego autem in iūstitiā appārēbō cōnspectuī tuō; satiābor cum appāruerit glōria tua.
