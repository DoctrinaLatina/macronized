PSALMUS DĀVĪD FĪLIŌRUM IONADAB ET PRIŌRUM CAPTĪVŌRUM: In tē Domine spērāvī, nōn cōnfundar in aeternum.
In iūstitiā tuā līberā mē, et ēripe mē; inclīnā ad mē aurem tuam, et salvā mē.
Ēsto mihi in Deum prōtēctōrem, et in locum mūnītum, ut salvum mē faciās, quoniam firmāmentum meum et refugium meum es tū.
Deus meus, ēripe mē dē manū peccātōris, et dē manū contrā lēgem agentis et inīquī,
quoniam tū es patientia mea, Domine; Domine, spēs mea ā iuventūte meā.
In tē cōnfirmātus sum ex uterō; dē ventre mātris meae tū es prōtēctor meus; in tē cantātiō mea semper.
Tamquam prōdigium factus sum multīs, et tū adiūtor fortis.
Repleatur os meum laude, ut cantem gloriam tuam; tota die magnitudinem tuam.
Ne proiicias me in tempore senectutis; cum defecerit virtus mea, ne derelinquas me.
Quia dixerunt inimici mei mihī, et qui custodiebant animam meam consilium fecerunt in unum,
dicentes: Deus dereliquit eum; persequimini et comprehendite eum, quia non est qui eripiat.
Deus, ne elongeris a me; Deus meus, in auxilium meum respice.
Confundantur et deficiant detrahentes animae meae; operiantur confusione et pudore qui quaerunt mala mihī.
Ego autem semper sperabo, et adiiciam super omnem laudem tuam.
Os meum annuntiabit iustitiam tuam, tota die salutare tuum, quoniam non cognovi litteraturam.
Introibo in potentias Domini; Domine, memorabor iustitiae tuae solius.
Deus, docuisti me a iuventute mea, et usque nunc pronuntiabo mirabilia tua.
Et usque in senectam et senium, Deus, ne derelinquas me, donec adnuntiem brachium tuum generationi omni quae ventura est.
Potentiam tuam et iustitiam tuam Deus usque in altissima, quae fecisti magnalia; Deus quis similis tibī?
Quantas ostendisti mihī tribulationes multas et malas, et conversus vivificasti me, et de abyssis terrae iterum reduxisti me.
Multiplicasti magnificentiam tuam, et conversus consolatus es me.
Nam et ego confitebor tibī in vasis psalmi veritatem tuam, Deus; psallam tibī in cithara, Sanctus Isrāhēlis.
Exsultabunt labia mea cum cantavero tibī, et anima mea quam redemisti.
Sed et lingua mea tota die meditabitur iustitiam tuam, cum confusi et reveriti fuerint qui quaerunt mala mihī.
