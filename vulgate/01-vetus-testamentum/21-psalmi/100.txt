PSALMUS IPSĪ DĀVĪD: Misericordiam et iūdicium cantābō tibī Domine.
Psallam et intellegam in viā immaculātā, quandō veniēs ad mē. Perambulābam in innocentiā cordis meī, in mediō domūs meae.
Nōn prōpōnēbam ante oculōs meōs rem iniūstam; facientēs praevāricātiōnēs ōdīvī.
Nōn adhaesit mihī cor prāvum; dēclīnantem ā mē malignum nōn cognōscēbam.
Dētrahentem sēcrētō proximō suō, hunc persequēbar; superbō oculō, et īnsatiābilī corde, cum hōc nōn edēbam.
Oculī meī ad fidēlēs terrae, ut sedeant mēcum; ambulāns in viā immaculātā, hic mihī ministrābat.
Nōn habitābit in mediō domūs meae quī facit superbiam; quī loquitur inīqua nōn dīrēxit in cōnspectū oculōrum meōrum.
In mātūtīnō interficiēbam omnēs peccātōrēs terrae, ut disperderem dē cīvitāte Dominī omnēs operantēs inīquitātem.
