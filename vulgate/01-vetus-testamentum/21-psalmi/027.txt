PSALMUS IPSĪ DĀVĪD. Ad tē, Domine, clāmābō; Deus meus, nē sileās ā mē, nē quandō taceās ā mē, et assimilābor dēscendentibus in lacum.
Exaudī, Domine, vōcem dēprecātiōnis meae dum ōrō ad tē; dum extollō manūs meās ad templum sānctum tuum.
Nē simul trahās mē cum peccātōribus, et cum operantibus inīquitātem nē perdās mē; quī loquuntur pācem cum proximō suō, mala autem in cordibus eōrum.
Dā illīs secundum opera eōrum, et secundum nēquitiam adinventiōnum ipsōrum. Secundum opera manuum eōrum tribue illīs; redde retribūtiōnem eōrum ipsīs.
Quoniam nōn intellēxērunt opera Dominī, et in opera manuum eius; dēstruēs illōs, et nōn aedificābis eōs.
Benedictus Dominus, quoniam exaudīvit vōcem dēprecātiōnis meae.
Dominus adiūtor meus, et prōtēctor meus; in ipsō spērāvit cor meum et adiūtus sum, et reflōruit carō mea, et ex voluntāte meā cōnfitēbor eī.
Dominus fortitūdō plēbis suae, et prōtēctor salvātiōnum chrīstī suī est.
Salvum fac populum tuum, Domine, et benedīc hērēditātī tuae; et rege eōs, et extolle illōs usque in aeternum.
