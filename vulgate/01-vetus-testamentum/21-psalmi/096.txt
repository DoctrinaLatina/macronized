HUIC DĀVĪD QUANDŌ TERRA EIUS RESTITŪTA EST: Dominus rēgnāvit; exsultet terra; laetentur īnsulae multae.
Nūbēs et cālīgō in circuitū eius; iūstitia et iūdicium corrēctiō sēdis eius.
Ignis ante ipsum praecēdet, et īnflammābit in circuitū inimīcōs eius.
Illūxērunt fulgura eius orbī terrae; vīdit, et commōta est terra.
Montēs sīcut cēra flūxērunt ā faciē Dominī; ā faciē Dominī omnis terrae.
Adnūntiāvērunt caelī iūstitiam eius, et vīdērunt omnēs populī glōriam eius.
Cōnfundantur omnēs quī adōrant sculptilia, et quī glōriantur in simulācrīs suīs. Adōrāte eum omnēs angelī eius.
Audīvit, et laetāta est Siōn, et exsultāvērunt fīliae Iūdae propter iūdicia tua, Domine.
Quoniam tū Dominus altissimus super omnem terram; nimis exaltātus es super omnēs deōs.
Quī dīligitis Dominum, odītē malum; cūstōdit Dominus animās sānctōrum suōrum; dē manū peccātōris līberābit eōs.
Lūx orta est iūstō, et rēctīs corde laetitia.
Laetāminī, iūstī, in Dominō, et cōnfitēminī memoriae sānctificātiōnis eius.
