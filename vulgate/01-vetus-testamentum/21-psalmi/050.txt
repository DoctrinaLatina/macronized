IN FĪNEM PSALMUS DĀVĪD,
CUM VĒNIT AD EUM NATHAN PROFĒTA QUANDŌ INTRĀVIT AD BETHSABEĒ:
Miserēre meī, Deus, secundum magnam misericordiam tuam, et secundum multitūdinem miserātiōnum tuārum dēlē inīquitātem meam.
Amplius lavā mē ab inīquitāte meā, et ā peccātō meō mundā mē,
quoniam inīquitātem meam ego cognōscō, et peccātum meum contrā mē est semper.
Tibī sōlī peccāvī, et malum cōram tē fēcī, ut jūstificēris in sermōnibus tuīs, et vincās cum jūdicāris.
Ecce enim in inīquitātibus conceptus sum, et in peccātīs concēpit mē māter mea.
Ecce enim vēritātem dīlēxistī; incerta et occulta sapientiae tuae manifestāstī mihī.
Aspergēs mē hissōpō, et mundābor; lavābis mē, et super nivem dealbābor.
Audītuī meō dabis gaudium et laetitiam, et exsultābunt ossa humiliāta.
Āverte faciem tuam ā peccātīs meīs, et omnēs inīquitātēs meās dēlē.
Cor mundum creā in mē, Deus, et spīritum rēctum innovā in vīsceribus meīs.
Nē prōjiciās mē ā faciē tuā, et spīritum sānctum tuum nē auferās ā mē.
Redde mihī laetitiam salūtāris tuī, et spīritū prīncipālī cōnfirmā mē.
Docēbō inīquōs viās tuās, et impiī ad tē convertentur.
Līberā mē dē sanguinibus, Deus, Deus salūtis meae, et exsultābit lingua mea jūstitiam tuam.
Domine, labia mea aperiēs, et ōs meum adnūntiābit laudem tuam.
Quoniam sī voluissēs sacrificium, dedissem utique; holocaustīs nōn dēlectāberis.
Sacrificium Deō spīritus contrībulātus; cor contrītum et humiliātum, Deus, nōn dēspiciēs.
Benignē fac, Domine, in bonā voluntāte tuā Siōn, ut aedificentur mūrī Hierusalem;
tunc acceptābis sacrificium jūstitiae, oblātiōnēs et holocausta; tunc impōnent super altāre tuum vitulōs.
