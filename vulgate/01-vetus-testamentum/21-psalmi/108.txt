IN FĪNEM PSALMUS DĀVĪD:
Deus, laudem meam nē tacuerīs, quia ōs peccātōris et ōs dolōsī super mē apertum est.
Locūtī sunt adversum mē linguā dolōsā, et sermōnibus odiī circumdedērunt mē, et expugnāvērunt mē grātīs.
Prō eō ut mē dīligerent, dētrahēbant mihī; ego autem ōrābam.
Et posuērunt adversum mē mala prō bonīs, et odium prō dīlēctiōne meā.
Cōnstitue super eum peccātōrem, et diabolus stet ā dextrīs eius.
Cum iūdicātur, exeat condemnātus, et ōrātiō eius fīat in peccātum.
Fīant diēs eius paucī, et epīscopātum eius accipiat alter.
Fīant fīliī eius orphanī, et uxor eius vidua.
Nūtantēs trānsferantur fīliī eius et mendīcent, et ēiiciantur dē habitātiōnibus suīs.
Scrūtētur foenerātor omnem substantiam eius, et dīripiant aliēnī labōrēs eius.
Nōn sit illī adiūtor, nec sit quī misereātur pūpillīs eius.
Fīant nātī eius in interitum; in generātiōne ūnā dēleātur nōmen eius.
In memoriam redeat inīquitās patrum eius in cōnspectū Dominī, et peccātum mātris eius nōn dēleātur.
Fīant contrā Dominum semper, et dispereat dē terrā memoria eōrum,
prō eō quod nōn est recordātus facere misericordiam, et persecūtus est hominem inopem et mendīcum, et compūnctum corde, mortificāre.
Et dīlēxit maledictiōnem, et veniet eī; et nōluit benedictiōnem, et ēlongābitur ab eō.
Et induit maledictiōnem sīcut vestīmentum; et intrāvit sīcut aqua in interiōra eius, et sīcut oleum in ossibus eius.
Fīat eī sīcut vestīmentum, quō operītur, et sīcut zōna quā semper praecingitur.
Hoc opus eōrum quī dētrahunt mihī apud Dominum, et quī loquuntur mala adversus animam meam.
Et tū, Domine, Domine, fac mēcum propter nōmen tuum, quia suāvis est misericordia tua.
Līberā mē, quia egēnus et pauper ego sum, et cor meum conturbātum est intrā mē.
Sīcut umbra cum dēclīnat ablātus sum, et excussus sum sīcut locustae.
Genua mea īnfirmāta sunt ā ieiūniō, et carō mea immūtāta est propter oleum.
Et ego factus sum opprobrium illīs; vīdērunt mē, et mōvērunt capita sua.
Adiuvā mē, Domine Deus meus; salvum mē fac secundum misericordiam tuam.
Et sciant quia manus tua haec, et tū, Domine, fēcistī eam.
Maledīcent illī, et tū benedīcēs; quī īnsurgunt in mē, cōnfundantur; servus autem tuus laetābitur.
Induantur quī dētrahunt mihī pudōre, et operiantur sīcut diploide cōnfūsiōne suā.
Cōnfitēbor Dominō nimis in ōre meō, et in mediō multōrum laudābō eum.
Quia astitit ā dextrīs pauperis, ut salvam faceret ā persequentibus animam meam.
