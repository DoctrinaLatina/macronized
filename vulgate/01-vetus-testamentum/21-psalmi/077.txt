INTELLĒCTUS ASĀF: Attendite, popule meus, lēgem meam; inclīnāte aurem vestram in verba ōris meī.
Aperiam in parabolīs ōs meum; loquar prōpositiōnēs ab initiō.
Quanta audīvimus, et cognōvimus ea, et patrēs nostrī nārrāvērunt nōbīs.
Nōn sunt occultāta ā fīliīs eōrum in generātiōne alterā. Nārrantēs laudēs Dominī, et virtūtēs eius, et mīrābilia eius quae fēcit.
Et suscitāvit testimōnium in Iācōb, et lēgem posuit in Isrāhēl, quanta mandāvit patribus nostrīs nōta facere ea fīliīs suīs,
ut cognōscat generātiō altera, fīliī quī nāscentur, et exsurgent et nārrābunt fīliīs suīs,
ut pōnant in Deō spem suam, et nōn oblīvīscantur operum Deī, et mandāta eius exquīrant,
nē fīant sīcut patrēs eōrum, generātiō prāva et exasperāns, generātiō quae nōn dīrēxit cor suum, et nōn est crēditus cum Deō spīritūs eius.
Fīliī Efraim intendentēs et mittentēs arcum; conversī sunt in diē bellī.
Nōn cūstōdiērunt testāmentum Deī, et in lēge eius nōluērunt ambulāre.
Et oblītī sunt benefactōrum eius, et mīrābilium eius quae ostendit eīs,
cōram patribus eōrum fēcit mīrābilia in terrā Aegiptī, in campō Taneos.
Interrūpit mare, et perdūxit eōs; statuit aquās quasi in utre,
et dēdūxit eōs in nūbe diēī, et tōtā nocte in illūminātiōne ignis.
Interrūpit petram in erēmō, et adaquāvit eōs velut in abissō multā.
Et ēdūxit aquam dē petrā, et dēdūxit tamquam flūmina aquās.
Et apposuērunt adhūc peccāre eī; in īram excitāvērunt Excelsum in inaquōsō.
Et tentāvērunt Deum in cordibus suīs, ut peterent ēscās animābus suīs.
Et male locūtī sunt dē Deō, et dīxērunt: Numquid poterit Deus parāre mēnsam in dēsertō?
Quoniam percussit petram, et flūxērunt aquae, et torrentēs inundāvērunt. Numquid et pānem poterit dare, aut parāre mēnsam populō suō?
Ideō audīvit Dominus, et distulit, et ignis accēnsus est in Iācōb, et īra ascendit in Isrāhēl.
Quia nōn crēdidērunt in Deō, nec spērāvērunt in salūtārī eius.
Et mandāvit nūbibus dēsuper, et iānuās caelī aperuit.
Et pluit illīs mannam ad mandūcandum, et pānem caelī dedit eīs.
Pānem angelōrum mandūcāvit homō; cibāria mīsit eīs in abundantiā.
Trānstulit Austrum dē caelō, et indūxit in virtūte suā Āfricum.
Et pluit super eōs sīcut pulverem carnēs, et sīcut arēnam maris volātilia pennāta.
Et cecidērunt in mediō castrōrum eōrum, circā tabernācula eōrum.
Et mandūcāvērunt, et saturātī sunt nimis, et dēsīderium eōrum attulit eīs;
nōn sunt fraudātī ā dēsīderiō suō. Adhūc ēscae eōrum erant in ōre ipsōrum,
et īra Deī ascendit super eōs, et occīdit pinguēs eōrum, et ēlēctōs Isrāhēl impedīvit.
In omnibus hīs peccāvērunt adhūc, et nōn crēdidērunt in mīrābilibus eius.
Et dēfēcērunt in vānitāte diēs eōrum, et annī eōrum cum festīnātiōne.
Cum occīderet eōs, quaerēbant eum, et revertēbantur, et dīlūculō veniēbant ad eum.
Et rememorātī sunt quia Deus adiūtor est eōrum, et Deus excelsus redēmptor eōrum est.
Et dīlēxērunt eum in ōre suō, et linguā suā mentītī sunt eī:
cor autem eōrum nōn erat rēctum cum eō, nec fidēlēs habitī sunt in testāmentō eius.
Ipse autem est misericors, et propitius fīet peccātīs eōrum, et nōn disperdet eōs, et abundāvit ut āverteret īram suam, et nōn accendit omnem īram suam.
Et recordātus est quia carō sunt, spīritus vādēns et nōn rediēns.
Quotiēs exacerbāvērunt eum in dēsertō; in īram concitāvērunt eum in inaquōsō.
Et conversī sunt, et tentāvērunt Deum, et Sānctum Isrāhēl exacerbāvērunt.
Nōn sunt recordātī manūs eius, diē quā redēmit eōs dē manū trībulantis;
sīcut posuit in Aegiptō signa sua, et prōdigia sua in campō Taneos.
Et convertit in sanguinem flūmina eōrum, et imbrēs eōrum, nē biberent.
Mīsit in eōs cinomiam, et comēdit eōs, et rānam, et disperdidit eōs.
Et dedit aerūginī frūctūs eōrum, et labōrēs eōrum locustae.
Et occīdit in grandine vīneās eōrum, et mōrōs eōrum in pruīnā.
Et trādidit grandinī iūmenta eōrum, et possessiōnem eōrum ignī.
Mīsit in eōs īram indignātiōnis suae, indignātiōnem et īram et trībulātiōnem, immissiōnēs per angelōs malōs.
Viam fēcit sēmitae īrae suae; nōn pepercit ā morte animābus eōrum, et iūmenta eōrum in morte conclūsit.
Et percussit omne prīmōgenitum in terrā Aegiptī; prīmitiās omnis labōris eōrum in tabernāculīs Cham.
Et abstulit sīcut ovēs populum suum, et perdūxit eōs tamquam gregem in dēsertō.
Et dēdūxit eōs in spē, et nōn timuērunt, et inimīcōs eōrum operuit mare.
Et indūxit eōs in montem sānctificātiōnis suae; montem quem acquīsīvit dexterā eius.
Et ēiēcit ā faciē eōrum Gentēs, et sorte dīvīsit eīs terram in fūniculō distribūtiōnis, et habitāre fēcit in tabernāculīs eōrum tribūs Isrāhēl.
Et tentāvērunt, et exacerbāvērunt Deum excelsum, et testimōnia eius nōn cūstōdiērunt.
Et āvertērunt sē, et nōn servāvērunt pactum, quemadmodum patrēs eōrum; conversī sunt in arcum prāvum.
In īram concitāvērunt eum in collibus suīs, et in sculptilibus suīs ad aemulātiōnem eum prōvocāvērunt.
Audīvit Deus, et sprēvit, et ad nihilum redēgit valdē Isrāhēl.
Et repulit tabernāculum Sīlō, tabernāculum suum, ubī habitāvit in hominibus.
Et trādidit in captīvitātem virtūtem eōrum, et pulchritūdinem eōrum in manūs inimīcī.
Et conclūsit in gladiō populum suum, et hērēditātem suam sprēvit.
Iuvenēs eōrum comēdit ignīs, et virginēs eōrum nōn sunt lāmentātae.
Sacerdōtēs eōrum in gladiō cecidērunt, et viduae eōrum nōn plōrābantur.
Et excitātus est tamquam dormiēns Dominus, tamquam potēns crāpulātus ā vīnō.
Et percussit inimīcōs suōs in posteriōra; opprobrium sempiternum dēdit illīs.
Et repulit tabernāculum Iōsēf, et tribum Efraim nōn ēlēgit,
sed ēlēgit tribum Iūda, montem Siōn quem dīlēxit.
Et aedificāvit sīcut ūnicornium sānctificium suum, in terrā quam fundāvit in saecula.
Et ēlēgit Dāvīd servum suum, et sustulit eum dē gregibus ovium;
Dē post fētantēs accēpit eum, pāscere Iācōb servum suum, et Isrāhēl hērēditātem suam.
Et pāvit eōs in innocentiā cordis suī, et in intellēctibus manuum suārum dēdūxit eōs.

