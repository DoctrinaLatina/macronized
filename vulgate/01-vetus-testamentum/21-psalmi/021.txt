IN FĪNEM PRŌ SUSCEPTIŌNE MĀTŪTĪNĀ PSALMUS DĀVĪD.
Deus, Deus meus, respice in mē; quārē mē dērelīquistī? Longē ā salūte meā verba dēlictōrum meōrum.
Deus meus clāmābō per diem, et nōn exaudiēs; et nocte, et nōn ad īnsipientiam mihi.
Tū autem in sānctō habitās, laus Isrāhēl.
In tē spērāvērunt patrēs nostrī; spērāvērunt, et līberāstī eōs.
Ad tē clāmāvērunt, et salvī factī sunt; in tē spērāvērunt, et nōn sunt cōnfūsī.
Ego autem sum vermis, et nōn homō; opprobrium hominum, et abiectiō plēbis.
Omnēs videntēs mē, dērīsērunt mē; locūtī sunt labiīs, et mōvērunt caput.
Spērāvit in Dominō, ēripiat eum; salvum faciat eum, quoniam vult eum.
Quoniam tū es, quī extrāxistī mē dē ventre; spēs mea ab ūberibus mātris meae.
In tē prōiectus sum ex uterō; dē ventre mātris meae Deus meus es tū;
nē discesserīs ā mē, quoniam trībulātiō proxima est, quoniam nōn est quī adiuvet.
Circumdedērunt mē vitulī multī; taurī pinguēs obsēdērunt mē.
Aperuērunt super mē os suum, sīcut leō rapiēns et rugiēns.
Sīcut aqua effūsus sum, et dispersa sunt omnia ossa mea. Factum est cor meum tamquam cēra liquēscēns in mediō ventris meī.
Āruit tamquam testa virtūs mea, et lingua mea adhaesit faucibus meīs, et in pulverem mortis dēdūxistī mē.
Quoniam circumdedērunt mē canēs multī; concilium malignantium obsēdit mē. Fōdērunt manūs meās et pedēs meōs;
dīnumerāvērunt omnia ossa mea. Ipsī vērō cōnsīderāvērunt et īnspexērunt mē.
Dīvīsērunt sibi vestīmenta mea, et super vestem meam mīsērunt sortem.
Tū autem Domine nē ēlongāverīs auxilium tuum ā mē; ad dēfēnsiōnem meam cōnspice.
Erue ā frameā, Deus, animam meam, et dē manū canis ūnicam meam.
Salvā mē ex ōre leōnis, et ā cornibus ūnicornium humilitātem meam.
Nārrābō nōmen tuum frātribus meīs; in mediō ecclēsiae laudābō tē.
Quī timētis Dominum laudāte eum; ūniversum sēmen Iācōb glōrificāte eum.
Timeat eum omne sēmen Isrāēl, quoniam nōn sprēvit, neque dēspexit dēprecātiōnem pauperis, nec āvertit faciem suam ā mē, et cum clāmārem ad eum exaudīvit mē.
Apud tē laus mea in ecclēsiā magnā; vōta mea reddam in cōnspectū timentium eum.
Edent pauperēs, et saturābuntur, et laudābunt Dominum quī requīrunt eum; vīvent corda eōrum in saeculum saeculī.
Reminīscentur et convertentur ad Dominum ūniversī fīnēs terrae; et adōrābunt in cōnspectū eius ūniversae familiae Gentium.
Quoniam Dominī est rēgnum, et ipse dominābitur Gentium.
Mandūcāvērunt et adōrāvērunt omnēs pinguēs terrae; in cōnspectū eius cadent omnēs quī dēscendunt in terram.
Et anima mea illī vīvet, et sēmen meum serviet ipsī.
Adnūntiābitur Dominō generātiō ventūra, et adnūntiābunt caelī iūstitiam eius populō quī nāscētur, quem fēcit Dominus.
