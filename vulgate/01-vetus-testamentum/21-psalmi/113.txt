Alleluia. In exitu Isrāhēl de Aegypto, domus Iacob de populo barbaro:
Facta est Iudaea sanctificatio eius, Isrāhēl potestas eius.
Mare vidit, et fugit: Iordanis conversus est retrorsum.
Montes exsultaverunt ut arietes: et colles sicut agni ovium.
Quid est tibī mare quod fugisti: et tu Iordanis, quia conversus es retrorsum?
Montes exsultastis sicut arietes, et colles sicut agni ovium?
A facie Domini mota est terra, a facie Dei Iacob.
Qui convertit petram in stagna aquarum, et rupem in fontes aquarum.
Non nobis Domine, non nobis: sed nomini tuo da gloriam.
Super misericordia tua, et veritate tua: nequando dicant Gentes: Ubī est Deus eorum?
Deus autem noster in caelo: omnia quaecumque voluit, fecit.
Simulacra gentium argentum, et aurum, opera manuum hominum.
Os habent, et non loquentur: oculos habent, et non videbunt.
Aures habent, et non audient: nares habent, et non odorabunt.
Manus habent, et non palpabunt: pedes habent, et non ambulabunt: non clamabunt in gutture suo.
Similes illis fiant qui faciunt ea: et omnes qui confidunt in eis.
Domus Isrāhēl speravit in Domino: adiutor eorum et protector eorum est.
Domus Aarōnis speravit in Domino: adiutor eorum et protector eorum est.
Qui timent Dominum, speraverunt in Domino: adiutor eorum et protector eorum est.
Dominus memor fuit nostri: et benedixit nobis: Benedixit domui Isrāhēl: benedixit domui Aarōnis.
Benedixit omnibus, qui timent Dominum, pusillis cum maioribus.
Adiiciat Dominus super vos: super vos, et super filios vestros.
Benedicti vos a Domino, qui fecit caelum, et terram.
Caelum caeli Domino: terram autem dedit filiis hominum.
Non mortui laudabunt te Domine: neque omnes, qui descendunt in infernum.
Sed nos qui vivimus, benedicimus Domino, ex hoc nunc et usque in saeculum.
