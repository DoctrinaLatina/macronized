IN FĪNEM FĪLIĪS CORE AD INTELLĒCTUM:
Deus, auribus nostrīs audīvimus; patrēs nostrī adnūntiāvērunt nōbīs, opus quod operātus es in diēbus eōrum, et in diēbus antīquīs.
Manus tua gentēs disperdidit, et plantāstī eōs; afflīxistī populōs, et expulistī eōs;
nec enim in gladiō suō possēdērunt terram, et brāchium eōrum nōn salvāvit eōs; sed dextera tua et brāchium tuum, et illūminātiō vultūs tuī, quoniam complacuistī in eīs.
Tū es ipse rēx meus et Deus meus, quī mandās salūtēs Iācōb.
In tē inimīcōs nostrōs ventilābimus cornū, et in nōmine tuō spernēmus īnsurgentēs in nōbīs.
Nōn enim in arcū meō spērābō, et gladius meus nōn salvābit mē.
Salvāstī enim nōs dē afflīgentibus nōs, et odientēs nōs cōnfūdistī.
In Deō laudābimur tōtā diē, et in nōmine tuō cōnfitēbimur in saeculum.
Nunc autem repulistī et cōnfūdistī nōs, et nōn ēgrediēris, Deus, in virtūtibus nostrīs.
Āvertistī nōs retrōrsum post inimīcōs nostrōs, et quī ōdērunt nōs, dīripiēbant sibī.
Dedistī nōs tamquam ovēs ēscārum, et in Gentibus dispersistī nōs.
Vēndidistī populum tuum sine pretiō, et nōn fuit multitūdō in commūtātiōnibus eōrum.
Posuistī nōs opprobrium vīcīnīs nostrīs; subsannātiōnem et dērīsum hīs quī sunt in circuitū nostrō.
Posuistī nōs in similitūdinem Gentibus; commōtiōnem capitis in populīs.
Tōtā diē verēcundia mea contrā mē est, et cōnfūsiō faciēī meae cooperuit mē,
ā vōce exprōbrantis et obloquentis, ā faciē inimīcī et persequentis.
Haec omnia vēnērunt super nōs, nec oblītī sumus tē, et inīquē nōn ēgimus in testāmentō tuō.
Et nōn recessit retrō cor nostrum, et dēclīnāstī sēmitās nostrās ā viā tuā,
quoniam humiliāstī nōs in locō afflīctiōnis, et cooperuit nōs umbra mortis.
Sī oblītī sumus nōmen Deī nostrī, et sī expandimus manūs nostrās ad deum aliēnum,
nōnne Deus requīret ista? Ipse enim nōvit abscondita cordis. Quoniam propter tē mortificāmur tōtā diē; aestimātī sumus sīcut ovēs occīsiōnis.
Exurgē, quārē obdormīs, Domine? Exurgē, et nē repellās in fīnem.
Quārē faciem tuam āvertis? Oblīvīsceris inopiae nostrae et trībulātiōnis nostrae?
Quoniam humiliāta est in pulvere anima nostra; conglūtinātus est in terrā venter noster.
Exurgē, Domine, adiuvā nōs, et redime nōs propter nōmen tuum.
