PSALMUS DĀVĪD, IĒREMĪAE: Super flūmina Babilōnis, illīc sēdimus et flēvimus, cum recordārēmur Siōn.
In salicibus in mediō ejus, suspendimus organa nostra,
quia illīc interrogāvērunt nōs, quī captīvōs dūxērunt nōs, verba cantiōnum, et quī abdūxērunt nōs, himnum: Cantāte nōbīs dē canticīs Siōn.
Quōmodo cantābimus canticum Dominī in terrā aliēnā?
Sī oblītus fuerō tuī, Jerusalem, oblīviōnī dētur dextera mea.
Adhaereat lingua mea faucibus meīs, sī nōn meminerō tuī; sī nōn prōposuerō Jerusalem in prīncipiō laetitiae meae.
Memor estō, Domine, fīliōrum Edom, in diē Jerusalem; quī dīcunt: Exinānīte, exinānīte usque ad fundāmentum in eā.
Fīlia Babilōnis misera; beātus, quī retribuet tibī retribūtiōnem tuam, quam retribuistī nōbīs.
Beātus quī tenēbit, et allīdet parvulōs tuōs ad petram.
