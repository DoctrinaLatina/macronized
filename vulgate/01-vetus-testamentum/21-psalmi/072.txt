PSALMUS ĀSĀF: Quam bonus Isrāhēl Deus hīs, quī rēctō sunt corde.
Meī autem paene mōtī sunt pedēs; paene effūsī sunt gressūs meī,
quia zēlāvī super inīquōs, pācem peccātōrum vidēns,
quia nōn est respectus mortī eōrum, et firmāmentum in plāgā eōrum.
In labōre hominum nōn sunt, et cum hominibus nōn flagellābuntur.
Ideō tenuit eōs superbia; opertī sunt inīquitāte et impietāte suā.
Prōdiit quasi ex adipe inīquitās eōrum; trānsiērunt in affectum cordis.
Cōgitāvērunt et locūtī sunt nēquitiam; inīquitātem in excelsō locūtī sunt.
Posuērunt in caelum ōs suum, et lingua eōrum trānsīvit in terrā.
Ideō convertētur populus meus hīc, et diēs plēnī invenientur in eīs.
Et dīxērunt: Quōmodo scit Deus? Et sī est scientia in excelsō?
Ecce ipsī peccātōrēs, et abundantēs in saeculō, obtinuērunt dīvitiās.
Et dīxī: Ergō sine causā iustificāvī cor meum, et lāvī inter innocentēs manūs meās,
et fuī flagellātus tōtā diē, et castīgātiō mea in mātūtīnīs.
Sī dīcēbam: Nārrābō sīc; ecce nātiōnem fīliōrum tuōrum reprobāvī.
Exīstimābam ut cognōscerem hoc, labor est ante mē,
dōnec intrem in Sānctuārium Deī, et intellegam in novissimīs eōrum.
Vērumtamen propter dolōs posuistī eīs; dēiēcistī eōs dum allevārentur.
Quōmodo factī sunt in dēsōlātiōnem? Subitō dēfēcērunt; periērunt propter inīquitātem suam.
Velut somnium surgentium, Domine, in cīvitāte tuā imāginem ipsōrum ad nihilum redigēs.
Quia īnflammātum est cor meum, et rēnēs meī commūtātī sunt,
et ego ad nihilum redāctus sum, et nescīvī, ut iūmentum factus sum apud tē.
Et ego semper tēcum; tenuistī manum dexteram meam,
et in voluntāte tuā dēdūxistī mē, et cum glōriā suscēpistī mē.
Quid enim mihī est in caelō? Et ā tē quid voluī super terram?
Dēfēcit carō mea et cor meum; Deus cordis meī, et pars mea Deus in aeternum.
Quia ecce quī ēlongant sē ā tē perībunt; perdidistī omnēs quī fornicantur ā tē.
Mihī autem adhaerēre Deō bonum est, pōnere in Dominō Deō spem meam, ut adnūntiem omnēs praedicātiōnēs tuās in portīs fīliae Siōn.
