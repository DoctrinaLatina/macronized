PSALMUS ASAPH: Deus deōrum Dominus locūtus est, et vocāvit terram ā sōlis ortū usque ad occāsum.
Ex Siōn speciēs decōris eius;
Deus manifestē veniet; Deus noster, et nōn silēbit. Ignis in cōnspectū eius exārdēscet, et in circuitū eius tempestās valida.
Advocābit caelum dēsūrsum, et terram, discernere populum suum.
Congregāte illī sānctōs eius, quī ōrdinant testāmentum eius super sacrificia.
Et adnūntiābunt caelī iūstitiam eius, quoniam Deus iūdex est.
Audī, populus meus, et loquar; Isrāēl, et testificābor tibī; Deus, Deus tuus ego sum.
Nōn in sacrificiīs tuīs arguam tē; holocausta autem tua in cōnspectū meō sunt semper.
Nōn accipiam dē domō tuā vitulōs, neque dē gregibus tuīs hircōs.
Quoniam meae sunt omnēs ferae silvārum, iūmenta in montibus, et bovēs.
Cognōvī omnia volātilia caelī, et pulchritūdō agrī mēcum est.
Sī ēsurierō, nōn dīcam tibī, meus est enim orbis terrae, et plēnitūdō eius.
Numquid mandūcābō carnēs taurōrum? Aut sanguinem hircōrum pōtābō?
Immolā Deō sacrificium laudis, et redde Altissimō vōta tua.
Et invocā mē in diē trībulātiōnis; ēruam tē, et honōrificābis mē.
Peccātōrī autem dīxit Deus: Quārē tū ēnārrās iūstitiās meās, et assūmis testāmentum meum per ōs tuum?
Tū vērō ōdistī disciplīnam, et prōiēcistī sermōnēs meōs retrōrsum:
Sī vidēbās fūrem, currēbās cum eō; et cum adulterīs portiōnem tuam pōnēbās.
Ōs tuum abundāvit malitiā, et lingua tua concinnābat dolōs.
Sedēns adversus frātrem tuum loquēbāris, et adversus fīlium mātris tuae pōnēbās scandalum.
Haec fēcistī, et tacuī. Exīstimāstī inīquē quod erō tuī similis; arguam tē, et statuam contrā faciem tuam.
Intellegite haec, quī oblīvīsciminī Deum; nēquandō rapiat, et nōn sit quī ēripiat.
Sacrificium laudis honōrificābit mē, et illic iter quō ostendam illī salūtāre Deī.
