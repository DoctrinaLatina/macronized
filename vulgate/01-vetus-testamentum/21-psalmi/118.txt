ALLĒLŪIA. Beātī immaculātī in viā, quī ambulant in lēge Dominī.
Beātī, quī scrūtantur testimōnia eius; in tōtō corde exquīrent eum.
Nōn enim quī operantur inīquitātem in viīs eius ambulāvērunt.
Tū mandāstī mandāta tua cūstōdīrī nimis.
Utinam dīrigantur viae meae ad cūstōdiendās iūstificātiōnēs tuās.
Tunc nōn cōnfundar, cum perspexerō in omnibus mandātīs tuīs.
Cōnfitēbor tibī in dīrēctiōne cordis, in eō quod didicī iūdicia iūstitiae tuae.
Iūstificātiōnēs tuās cūstōdiam; nōn mē dērelinquās usquequāque.
In quō corrigit adolēscentior viam suam? In cūstōdiendō sermōnēs tuōs.
In tōtō corde meō exquīsīvī tē; nē repellās mē ā mandātīs tuīs.
In corde meō abscondī ēloquia tua, ut nōn peccem tibī.
Benedictus es Domine; docē mē iūstificātiōnēs tuās.
In labiīs meīs prōnūntiāvī omnia iūdicia ōris tuī.
In viā testimōniōrum tuōrum dēlectātus sum, sīcut in omnibus dīvitiīs.
In mandātīs tuīs exercēbor, et cōnsīderābō viās tuās.
In iūstificātiōnibus tuīs meditābor; nōn oblīvīscar sermōnēs tuōs.
Retribue servō tuō; vīvificā mē, et cūstōdiam sermōnēs tuōs.
Revēlā oculōs meōs, et cōnsīderābō mīrābilia dē lēge tuā.
Incola ego sum in terrā; nōn abscondās ā mē mandāta tua.
Concupīvit anima mea dēsīderāre iūstificātiōnēs tuās in omnī tempore.
Increpāstī superbōs; maledictī quī dēclīnant ā mandātīs tuīs.
Aufer ā mē opprobrium, et contemptum, quia testimōnia tua exquīsīvī.
Etenim sēdērunt prīncipēs, et adversum mē loquēbantur; servus autem tuus exercēbātur in iūstificātiōnibus tuīs.
Nam et testimōnia tua meditātiō mea est, et cōnsilium meum iūstificātiōnēs tuae.
Adhaesit pavīmentō anima mea; vīvificā mē secundum verbum tuum.
Viās meās ēnūntiāvī, et exaudīstī mē; docē mē iūstificātiōnēs tuās.
Viam iūstificātiōnum tuārum īnstrue mē, et exercēbor in mīrābilibus tuīs.
Dormītāvit anima mea prae taediō; cōnfirmā mē in verbīs tuīs.
Viam inīquitātis āmovē ā mē, et dē lēge tuā miserēre meī.
Viam vēritātis ēlēgī; iūdicia tua nōn sum oblītus.
Adhaesī testimōniīs tuīs, Domine; nōlī mē cōnfundere.
Viam mandātōrum tuōrum cucurrī, cum dīlātāstī cor meum.
Lēgem pōne mihī, Domine, viam iūstificātiōnum tuārum, et exquīram eam semper.
Dā mihī intellēctum, et scrūtābor lēgem tuam, et cūstōdiam illam in tōtō corde meō.
Dēdūc mē in sēmitam mandātōrum tuōrum, quia ipsam voluī.
Inclīnā cor meum in testimōnia tua, et nōn in avāritiam.
Āverte oculōs meōs nē videant vānitātem; in viā tuā vīvificā mē.
Statue servō tuō ēloquium tuum in timōre tuō.
Amputā opprobrium meum quod suspicātus sum, quia iūdicia tua iūcunda.
Ecce concupīvī mandāta tua; in aequitāte tuā vīvificā mē.
Et veniat super mē misericordia tua, Domine; salūtāre tuum secundum ēloquium tuum.
Et respondēbō exprobrantibus mihī verbum, quia spērāvī in sermōnibus tuīs.
Et nē auferās dē ōre meō verbum vēritātis usquequāque, quia in iūdiciīs tuīs superspērāvī.
Et cūstōdiam lēgem tuam semper, in saeculum et in saeculum saeculī.
Et ambulābam in lātitūdine, quia mandāta tua exquīsīvī.
Et loquēbar in testimōniīs tuīs in cōnspectū rēgum, et nōn cōnfundēbar.
Et meditābar in mandātīs tuīs, quae dīlēxī.
Et levāvī manūs meās ad mandāta tua, quae dīlēxī, et exercēbar in iūstificātiōnibus tuīs.
Memor estō verbī tuī servō tuō, in quō mihī spem dedistī.
Haec mē cōnsōlāta est in humilitāte meā, quia ēloquium tuum vīvificāvit mē.
Superbī inīquē agēbant usquequāque, ā lēge autem tua nōn dēclīnāvī.
Memor fuī iūdiciōrum tuōrum ā saeculō Domine, et cōnsōlātus sum.
Dēfectiō tenuit mē, prō peccātōribus dērelinquentibus lēgem tuam.
Cantābilēs mihī erant iūstificātiōnēs tuae in locō peregrīnātiōnis meae.
Memor fuī nocte nōminis tuī Domine, et cūstōdīvī lēgem tuam.
Haec facta est mihī, quia iūstificātiōnēs tuās exquīsīvī.
Portiō mea, Domine; dīxī cūstōdīre lēgem tuam.
Dēprecātus sum faciem tuam in tōtō corde meō; miserēre meī secundum ēloquium tuum.
Cōgitāvī viās meās, et convertī pedēs meōs in testimōnia tua.
Parātus sum, et nōn sum turbātus, ut cūstōdiam mandāta tua.
Fūnēs peccātōrum circumplexī sunt mē, et lēgem tuam nōn sum oblītus.
Mediā nocte surgēbam, ad cōnfitendum tibī super iūdicia iūstificātiōnis tuae.
Particeps ego sum omnium timentium tē, et cūstōdientium mandāta tua.
Misericordia tua, Domine, plēna est terra; iūstificātiōnēs tuās docē mē.
Bonitātem fēcistī cum servō tuō, Domine, secundum verbum tuum.
Bonitātem et disciplīnam et scientiam docē mē, quia mandātīs tuīs crēdidī.
Priusquam humiliārer ego dēlīquī; proptereā ēloquium tuum cūstōdīvī.
Bonus es tū, et in bonitāte tuā docē mē iūstificātiōnēs tuās.
Multiplicāta est super mē inīquitās superbōrum; ego autem in tōtō corde meō scrūtābor mandāta tua.
Coāgulātum est sīcut lac cor eōrum; ego vērō lēgem tuam meditātus sum.
Bonum mihī quia humiliāstī mē, ut discam iūstificātiōnēs tuās.
Bonum mihī lēx ōris tuī, super mīllia aurī et argentī.
Manūs tuae fēcērunt mē, et plasmāvērunt mē; dā mihī intellēctum, et discam mandāta tua.
Quī timent tē vidēbunt mē, et laetābuntur, quia in verba tua superspērāvī.
Cognōvī, Domine, quia aequitās iūdicia tua, et in vēritāte tuā humiliāstī mē.
Fīat misericordia tua ut cōnsōlētur mē, secundum ēloquium tuum servō tuō.
Veniant mihī miserātiōnēs tuae, et vīvam, quia lēx tua meditātiō mea est.
Cōnfundantur superbī, quia iniūstē inīquitātem fēcērunt in mē; ego autem exercēbor in mandātīs tuīs.
Convertantur mihī timentēs tē, et quī nōvērunt testimōnia tua.
Fīat cor meum immaculātum in iūstificātiōnibus tuīs, ut nōn cōnfundar.
Dēfēcit in salūtāre tuum anima mea, et in verbum tuum superspērāvī.
Dēfēcērunt oculī meī in ēloquium tuum, dīcentēs: Quandō cōnsōlāberis mē?
Quia factus sum sīcut uter in pruīnā; iūstificātiōnēs tuās nōn sum oblītus.
Quot sunt diēs servī tuī? Quandō faciēs dē persequentibus mē iūdicium?
Nārrāvērunt mihī inīquī fābulātiōnēs, sed nōn ut lēx tua.
Omnia mandāta tua vēritās; inīquē persecūtī sunt mē; adiuvā mē.
Paulō minus cōnsummāvērunt mē in terrā; ego autem nōn dērelīquī mandāta tua.
Secundum misericordiam tuam vīvificā mē, et cūstōdiam testimōnia ōris tuī.
In aeternum, Domine, verbum tuum permanet in caelō.
In generātiōnem et generātiōnem vēritās tua; fundāstī terram, et permanet.
Ōrdinātiōne tuā persevērat diēs, quoniam omnia serviunt tibī.
Nisi quod lēx tua meditātiō mea est, tunc forte periissem in humilitāte meā.
In aeternum nōn oblīvīscar iūstificātiōnēs tuās, quia in ipsīs vīvificāstī mē.
Tuus sum ego; salvum mē fac, quoniam iūstificātiōnēs tuās exquīsīvī.
Mē expectāvērunt peccātōrēs ut perderent mē; testimōnia tua intellēxī.
Omnis cōnsummātiōnis vīdī fīnem, lātum mandātum tuum nimis.
Quōmodo dīlēxī lēgem tuam, Domine; tōtā diē meditātiō mea est.
Super inimīcōs meōs prūdentem mē fēcistī mandātō tuō, quia in aeternum mihī est.
Super omnēs docentēs mē intellēxī, quia testimōnia tua meditātiō mea est.
Super senēs intellēxī, quia mandāta tua quaesīvī.
Ab omnī viā malā prohibuī pedēs meōs, ut cūstōdiam verba tua.
Ā iūdiciīs tuīs nōn dēclīnāvī, quia tū lēgem posuistī mihī.
Quam dulcia faucibus meīs ēloquia tua, super mel ōrī meō.
Ā mandātīs tuīs intellēxī; proptereā ōdīvī omnem viam inīquitātis.
Lucerna pedibus meīs verbum tuum, et lūmen sēmitīs meīs.
Iūrāvī et statuī cūstōdīre iūdicia iūstitiae tuae.
Humiliātus sum usquequāque, Domine; vīvificā mē secundum verbum tuum.
Voluntāria ōris meī benēplacita fac, Domine, et iūdicia tua docē mē.
Anima mea in manibus meīs semper, et lēgem tuam nōn sum oblītus.
Posuērunt peccātōrēs laqueum mihī, et dē mandātīs tuīs nōn errāvī.
Hērēditāte acquīsīvī testimōnia tua in aeternum, quia exsultātiō cordis meī sunt.
Inclīnāvī cor meum ad faciendās iūstificātiōnēs tuās in aeternum, propter retribūtiōnem.
Inīquōs odiō habuī, et lēgem tuam dīlēxī.
Adiūtor et susceptor meus es tū, et in verbum tuum superspērāvī.
Dēclīnāte ā mē, malignī, et scrūtābor mandāta Deī meī.
Suscipe mē secundum ēloquium tuum, et vīvam, et nōn cōnfundās mē ab expectātiōne meā.
Adiuvā mē, et salvus erō, et meditābor in iūstificātiōnibus tuīs semper.
Sprēvistī omnēs discēdentēs ā iūdiciīs tuīs, quia iniūsta cōgitātiō eōrum.
Praevāricantēs reputāvī omnēs peccātōrēs terrae; ideō dīlēxī testimōnia tua.
Cōnfīge timōre tuō carnēs meās; ā iūdiciīs enim tuīs timuī.
Fēcī iūdicium et iūstitiam; nōn trādās mē calumniantibus mē.
Suscipe servum tuum in bonum; nōn calumnientur mē superbī.
Oculī meī dēfēcērunt in salūtāre tuum, et in ēloquium iūstitiae tuae.
Fac cum servō tuō secundum misericordiam tuam, et iūstificātiōnēs tuās docē mē.
Servus tuus sum ego; dā mihī intellēctum, ut sciam testimōnia tua.
Tempus faciendī, Domine; dissipāvērunt lēgem tuam.
Ideō dīlēxī mandāta tua super aurum et topāzion.
Proptereā ad omnia mandāta tua dīrigēbar; omnem viam inīquam odiō habuī.
Mīrābilia testimōnia tua; ideō scrūtāta est ea anima mea.
Dēclārātiō sermōnum tuōrum illūminat, et intellēctum dat parvulīs.
Ōs meum aperuī, et attrāxī spīritum, quia mandāta tua dēsīderābam.
Aspice in mē, et miserēre meī, secundum iūdicium dīligentium nōmen tuum.
Gressūs meōs dīrige secundum ēloquium tuum, et nōn dominētur meī omnis iniūstitia.
Redime mē ā calumniīs hominum, ut cūstōdiam mandāta tua.
Faciem tuam illūminā super servum tuum, et docē mē iūstificātiōnēs tuās.
Exitūs aquārum dēdūxērunt oculī meī, quia nōn cūstōdiērunt lēgem tuam.
Iūstus es Domine, et rēctum iūdicium tuum.
Mandāstī iūstitiam testimōnia tua, et vēritātem tuam nimis.
Tābēscere mē fēcit zēlus meus, quia oblītī sunt verba tua inimīcī meī.
Ignītum ēloquium tuum vehementer, et servus tuus dīlēxit illud.
Adolēscentulus sum ego et contemptus; iūstificātiōnēs tuās nōn sum oblītus.
Iūstitia tua iūstitia in aeternum, et lēx tua vēritās.
Trībulātiō et angustia invēnērunt mē; mandāta tua meditātiō mea est.
Aequitās testimōnia tua in aeternum; intellēctum dā mihī, et vīvam.
Clāmāvī in tōtō corde meō, exaudī mē, Domine; iūstificātiōnēs tuās requīram.
Clāmāvī ad tē; salvum mē fac, ut cūstōdiam mandāta tua.
Praevēnī in mātūritāte, et clāmāvī, quia in verba tua superspērāvī.
Praevēnērunt oculī meī ad tē dīlūculō, ut meditārer ēloquia tua.
Vōcem meam audī secundum misericordiam tuam Domine, et secundum iūdicium tuum vīvificā mē.
Adpropinquāvērunt persequentēs mē inīquitātī, ā lēge autem tuā longē factī sunt.
Prope es tū Domine, et omnēs viae tuae vēritās.
Initiō cognōvī dē testimōniīs tuīs, quia in aeternum fundāstī ea.
Vidē humilitātem meam, et ēripe mē, quia lēgem tuam nōn sum oblītus.
Iūdicā iūdicium meum, et redime mē; propter ēloquium tuum vīvificā mē.
Longē ā peccātōribus salūs, quia iūstificātiōnēs tuās nōn exquīsiērunt.
Misericordiae tuae multae, Domine; secundum iūdicium tuum vīvificā mē.
Multī quī persequuntur mē, et trībulant mē; ā testimōniīs tuīs nōn dēclīnāvī.
Vīdī praevāricantēs et tābēscēbam, quia ēloquia tua nōn cūstōdiērunt.
Vidē quoniam mandāta tua dīlēxī, Domine; in misericordiā tuā vīvificā mē.
Prīncipium verbōrum tuōrum vēritās; in aeternum omnia iūdicia iūstitiae tuae.
Prīncipēs persecūtī sunt mē grātīs, et ā verbīs tuīs formīdāvit cor meum.
Laetābor ego super ēloquia tua, sīcut quī invēnit spolia multa.
Inīquitātem odiō habuī, et abōminātus sum; lēgem autem tuam dīlēxī.
Septiēs in diē laudem dīxī tibī, super iūdicia iūstitiae tuae.
Pāx multa dīligentibus lēgem tuam, et nōn est illīs scandalum.
Expectābam salūtāre tuum, Domine, et mandāta tua dīlēxī.
Cūstōdīvit anima mea testimōnia tua, et dīlēxit ea vehementer.
Servāvī mandāta tua et testimōnia tua, quia omnēs viae meae in cōnspectū tuō.
Adpropinquet dēprecātiō mea in cōnspectū tuō, Domine; iuxtā ēloquium tuum dā mihī intellēctum.
Intret postulātiō mea in cōnspectū tuō; secundum ēloquium tuum ēripe mē.
Ēructābunt labia mea himnum, cum docuerīs mē iūstificātiōnēs tuās.
Prōnūntiābit lingua mea ēloquium tuum, quia omnia mandāta tua aequitās.
Fīat manus tua ut salvet mē, quoniam mandāta tua ēlēgī.
Concupīvī salūtāre tuum, Domine, et lēx tua meditātiō mea est.
Vīvet anima mea, et laudābit tē, et iūdicia tua adiuvābunt mē.
Errāvī sīcut ovis quae periit; quaere servum tuum, quia mandāta tua nōn sum oblītus.
