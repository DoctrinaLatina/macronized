IN FĪNEM PSALMUS DĀVĪD:
Ēripe mē Domine ab homine malō; ā virō inīquō ēripe mē.
Quī cōgitāvērunt inīquitātēs in corde; tōtā diē cōnstituēbant praelia.
Acuērunt linguās suās sīcut serpentis; venēnum aspidum sub labiīs eōrum.
Cūstōdī mē, Domine, dē manū peccātōris, et ab hominibus inīquīs ēripe mē, quī cōgitāvērunt supplantāre gressūs meōs.
Abscondērunt superbī laqueum mihi, et fūnēs extendērunt in laqueum; iuxtā iter scandalum posuērunt mihi.
Dīxī Dominō: Deus meus es tū; exaudī, Domine, vōcem dēprecātiōnis meae.
Domine, Domine, virtūs salūtis meae, obumbrāstī super caput meum in diē bellī.
Nē trādās mē, Domine, ā dēsīderiō meō peccātōrī; cōgitāvērunt contrā mē; nē dērelinquās mē, nē forte exaltentur.
Caput circuitūs eōrum; labor labiōrum ipsōrum operiet eōs.
Cadent super eōs carbōnēs; in ignem dēiiciēs eōs; in miseriīs nōn subsistent.
Vir linguōsus nōn dīrigētur in terrā; virum iniūstum mala capient in interitū.
Cognōvī quia faciet Dominus iūdicium inopis, et vindictam pauperum.
Vērumtamen iūstī cōnfitēbuntur nōminī tuō, et habitābunt rēctī cum vultū tuō.
