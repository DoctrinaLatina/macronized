IN FĪNEM CANTICUM PSALMĪ RESURRĒCTIŌNIS: Iūbilāte Deō, omnis terra;
psalmum dīcite nōminī ejus; date glōriam laudī ejus.
Dīcite Deō: Quam terribilia sunt opera tua, Domine. In multitūdine virtūtis tuae mentientur tibī inimīcī tuī.
Omnis terra adōret tē, et psallat tibī; psalmum dīcat nōminī tuō.
Venīte, et vidēte opera Deī; terribilis in cōnsiliīs super fīliōs hominum.
Quī convertit mare in āridam; in flūmine pertrānsībunt pede; ibī laetābimur in ipsō.
Quī dominātur in virtūte suā in aeternum; oculī ejus super gentēs respiciunt; quī exasperant nōn exaltentur in sēmet ipsīs.
Benedīcite, gentēs, Deum nostrum, et audītam facite vōcem laudis ejus,
quī posuit animam meam ad vītam, et nōn dedit in commōtiōnem pedēs meōs.
Quoniam probāstī nōs, Deus; igne nōs exāmināstī, sīcut exāminātur argentum.
Indūxistī nōs in laqueum; posuistī trībulātiōnēs in dorsō nostrō;
imposuistī hominēs super capita nostra. Trānsīvimus per ignem et aquam, et ēdūxistī nōs in refrīgerium.
Introībō in domum tuam in holocaustīs; reddam tibī vōta mea,
quae distīnxērunt labia mea, et locūtum est ōs meum in trībulātiōne meā.
Holocausta medullāta offeram tibī cum incēnsō arietum; offeram tibī bovēs cum hircīs.
Venīte, audīte, et nārrābō, omnēs quī timētis Deum, quanta fēcit animae meae.
Ad ipsum ōre meō clāmāvī, et exaltāvī sub linguā meā.
Inīquitātem sī aspexī in corde meō, nōn exaudiet Dominus.
Proptereā exaudīvit Deus, et attendit vōcī dēprecātiōnis meae.
Benedictus Deus, quī nōn āmōvit ōrātiōnem meam, et misericordiam suam ā mē.
