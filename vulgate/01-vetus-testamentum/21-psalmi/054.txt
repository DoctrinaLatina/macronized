IN FĪNEM IN CARMINIBUS INTELLĒCTŪS DĀVĪD:
Exaudī Deus ōrātiōnem meam, et nē dēspexerīs dēprecātiōnem meam;
intende mihī, et exaudī mē. Contrīstātus sum in exercitātiōne meā, et conturbātus sum,
ā vōce inimīcī, et ā trībulātiōne peccātōris. Quoniam dēclīnāvērunt in mē inīquitātēs, et in īrā molestī erant mihī.
Cor meum conturbātum est in mē, et formīdō mortis cecidit super mē.
Timor et tremor vēnērunt super mē, et contēxērunt mē tenebrae.
Et dīxī: Quis dabit mihī pennās sīcut columbae, et volābō, et requiēscam?
Ecce ēlongāvī fugiēns, et mānsī in sōlitūdine.
Expectābam eum, quī salvum mē fēcit ā pusillanimitāte spīritūs, et tempestāte.
Praecipitā, Domine; dīvide linguās eōrum; quoniam vīdī inīquitātem et contrādictiōnem in cīvitāte.
Diē ac nocte circumdabit eam super mūrōs ejus inīquitās, et labor in mediō ejus,
et injūstitia, et nōn dēfēcit dē platēīs ejus ūsūra et dolus.
Quoniam sī inimīcus meus maledīxisset mihī, sustinuissem utique. Et sī is quī ōderat mē super mē magna locūtus fuisset, abscondissem mē forsitan ab eō.
Tū vērō homō ūnanimis, dux meus, et nōtus meus;
Quī simul mēcum dulcēs capiēbās cibōs; in domō Deī ambulāvimus cum cōnsēnsū.
Veniat mors super illōs, et dēscendant in īnfernum vīventēs; quoniam nēquitiae in habitāculīs eōrum, in mediō eōrum.
Ego autem ad Deum clāmāvī, et Dominus salvābit mē.
Vespere, et māne, et merīdiē nārrābō et adnūntiābō, et exaudiet vōcem meam.
Redimet in pāce animam meam ab hīs, quī adpropinquant mihī; quoniam inter multōs erant mēcum.
Exaudiet Deus, et humiliābit illōs, quī est ante saecula. Nōn enim est illīs commūtātiō, et nōn timuērunt Deum.
Extendit manum suam in retribuendō; contāmināvērunt testāmentum ejus;
dīvīsī sunt ab īrā vultūs ejus, et adpropinquāvit cor illīus. Mollītī sunt sermōnēs ejus super oleum, et ipsī sunt jacula.
Jactā super Dominum cūram tuam, et ipse tē ēnūtriet; nōn dabit in aeternum flūctuātiōnem jūstō.
Tū vērō, Deus, dēdūcēs eōs in puteum interitūs. Virī sanguinum, et dolōsī nōn dīmidiābunt diēs suōs; ego autem spērābō in tē Domine.
