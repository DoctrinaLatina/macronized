PSALMUS ĀSĀF: Deus stetit in sinagōgā deōrum, in mediō autem deōs dīiūdicat.
Usquequō iūdicātis inīquitātem, et faciēs peccātōrum sūmitis?
Iūdicāte egēnō et pūpillō; humilem et pauperem iustificāte.
Ēripite pauperem, et egēnum dē manū peccātōris līberāte.
Nesciērunt, neque intellēxērunt; in tenebrīs ambulant; movēbuntur omnia fundāmenta terrae.
Ego dīxī: Deī estis, et fīliī excelsī omnēs.
Vōs autem sīcut hominēs moriēminī, et sīcut ūnus dē prīncipibus cadētis.
Surge, Deus, iūdicā terram; quoniam tū hērēditābis in omnibus gentibus.
