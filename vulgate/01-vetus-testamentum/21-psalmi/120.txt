CANTICUM GRADUUM: Levāvī oculōs meōs in montēs, unde veniet auxilium mihī.
Auxilium meum ā Dominō, quī fēcit caelum et terram.
Nōn det in commōtiōnem pedem tuum, neque dormītet quī cūstōdit tē.
Ecce nōn dormītābit neque dormiet quī cūstōdit Isrāhēl.
Dominus cūstōdit tē, Dominus prōtēctiō tua super manum dexteram tuam.
Per diem sōl nōn ūret tē, neque lūna per noctem.
Dominus cūstōdit tē ab omnī malō; cūstōdiat animam tuam Dominus.
Dominus cūstōdiat introitum tuum, et exitum tuum, ex hōc nunc, et usque in saeculum.
