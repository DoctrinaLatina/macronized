IN FĪNEM IN HIMNĪS PSALMUS CANTICĪ DĀVĪD:
Deus misereātur nostrī, et benedīcat nōbīs; illūminet vultum suum super nōs, et misereātur nostrī,
ut cognōscāmus in terrā viam tuam; in omnibus gentibus salūtāre tuum.
Cōnfiteantur tibī populī, Deus; cōnfiteantur tibī populī omnēs.
Laetentur et exsultent gentēs, quoniam iūdicās populōs in aequitāte, et gentēs in terrā dīrigis.
Cōnfiteantur tibī populī Deus; cōnfiteantur tibī populī omnēs.
Terra dedit frūctum suum; benedīcat nōs Deus, Deus noster.
Benedīcat nōs Deus, et metuant eum omnēs fīnēs terrae.
