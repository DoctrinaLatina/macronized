IN FĪNEM PRŌ TORCULĀRIBUS FĪLIĪS CORE PSALMUS:
Quam dīlēcta tabernācula tua Domine virtūtum.
Concupīscit, et dēficit anima mea in ātria Dominī; cor meum et carō mea exsultāvērunt in Deum vīvum.
Etenim passer invēnit sibī domum, et turtur nīdum sibī, ubī pōnat pullōs suōs; altāria tua, Domine virtūtum, rēx meus, et Deus meus.
Beātī quī habitant in domō tuā, Domine; in saecula saeculōrum laudābunt tē.
Beātus vir cuius est auxilium ā tē; ascēnsiōnēs in corde suō disposuit,
in valle lacrimārum, in locō quem posuit.
Etenim benedictiōnem dabit lēgislātor; ībunt dē virtūte in virtūtem; vidēbitur Deus deōrum in Siōn.
Domine Deus virtūtum, exaudī ōrātiōnem meam; auribus percipe, Deus Iācōb.
Prōtēctor noster, aspice, Deus, et respice in faciem Chrīstī tuī.
Quia melior est diēs ūna in ātriīs tuīs super mīllia; ēlēgī abiectus esse in domō Deī meī magis quam habitāre in tabernāculīs peccātōrum.
Quia misericordiam et vēritātem dīligit Deus; grātiam et glōriam dabit Dominus.
Nōn prīvābit bonīs eōs quī ambulant in innocentiā; Domine virtūtum, beātus homō quī spērat in tē.
