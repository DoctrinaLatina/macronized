PSALMUS IN SALOMŌNEM:
Deus, iūdicium tuum rēgī dā, et iūstitiam tuam fīliō rēgis; iūdicāre populum tuum in iūstitiā, et pauperēs tuōs in iūdiciō.
Suscipiant montēs pācem populō, et collēs iūstitiam.
Iūdicābit pauperēs populī, et salvōs faciet fīliōs pauperum, et humiliābit calumniātōrem.
Et permanēbit cum sōle, et ante lūnam, in generātiōne et generātiōnem.
Dēscendet sīcut pluvia in vellus, et sīcut stillicidia stillantia super terram.
Oriētur in diēbus eius iūstitia, et abundantia pācis, dōnec auferātur lūna.
Et dominābitur ā marī usque ad mare, et ā flūmine usque ad terminōs orbis terrārum.
Cōram illō prōcident aethiopēs, et inimīcī eius terram lingent.
Rēgēs Tharsis et īnsulae mūnera offerent; rēgēs Arabum et Saba dōna addūcent.
Et adōrābunt eum omnēs rēgēs terrae; omnēs gentēs servient eī:
Quia līberābit pauperem ā potente, et pauperem cui nōn erat adiūtor.
Parcet pauperī et inopī, et animās pauperum salvās faciet.
Ex ūsūrīs et inīquitāte redimet animās eōrum, et honōrābile nōmen eōrum cōram illō.
Et vīvet, et dabitur eī dē aurō Arabiae, et adōrābunt dē ipsō semper; tōtā diē benedīcent eī.
Et erit firmāmentum in terrā in summīs montium; superextollētur super Libanum frūctus eius, et flōrēbunt dē cīvitāte sīcut foenum terrae.
Sit nōmen eius benedictum in saecula; ante sōlem permanet nōmen eius. Et benedīcentur in ipsō omnēs tribūs terrae; omnēs gentēs magnificābunt eum.
Benedictus Dominus, Deus Isrāhēl, quī facit mīrābilia sōlus.
Et benedictum nōmen maiestātis eius in aeternum, et replēbitur maiestāte eius omnis terra. Fīat, fīat.
DĒFĒCĒRUNT LAUDĒS DĀVĪD FĪLIĪ IESSE.
