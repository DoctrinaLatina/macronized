PSALMUS IN SALOMŌNEM:
Deus, jūdicium tuum rēgī dā, et jūstitiam tuam fīliō rēgis; jūdicāre populum tuum in jūstitiā, et pauperēs tuōs in jūdiciō.
Suscipiant montēs pācem populō, et collēs jūstitiam.
Jūdicābit pauperēs populī, et salvōs faciet fīliōs pauperum, et humiliābit calumniātōrem.
Et permanēbit cum sōle, et ante lūnam, in generātiōne et generātiōnem.
Dēscendet sīcut pluvia in vellus, et sīcut stillicidia stillantia super terram.
Oriētur in diēbus ejus jūstitia, et abundantia pācis, dōnec auferātur lūna.
Et dominābitur ā marī usque ad mare, et ā flūmine usque ad terminōs orbis terrārum.
Cōram illō prōcident aethiopēs, et inimīcī ejus terram lingent.
Rēgēs Tharsis et īnsulae mūnera offerent; rēgēs Arabum et Saba dōna addūcent.
Et adōrābunt eum omnēs rēgēs terrae; omnēs gentēs servient eī:
Quia līberābit pauperem ā potente, et pauperem cui nōn erat adjūtor.
Parcet pauperī et inopī, et animās pauperum salvās faciet.
Ex ūsūrīs et inīquitāte redimet animās eōrum, et honōrābile nōmen eōrum cōram illō.
Et vīvet, et dabitur eī dē aurō Arabiae, et adōrābunt dē ipsō semper; tōtā diē benedīcent eī.
Et erit firmāmentum in terrā in summīs montium; superextollētur super Libanum frūctus ejus, et flōrēbunt dē cīvitāte sīcut foenum terrae.
Sit nōmen ejus benedictum in saecula; ante sōlem permanet nōmen ejus. Et benedīcentur in ipsō omnēs tribūs terrae; omnēs gentēs magnificābunt eum.
Benedictus Dominus, Deus Isrāhēl, quī facit mīrābilia sōlus.
Et benedictum nōmen majestātis ejus in aeternum, et replēbitur majestāte ejus omnis terra. Fīat, fīat.
DĒFĒCĒRUNT LAUDĒS DĀVĪD FĪLIĪ JESSE.
