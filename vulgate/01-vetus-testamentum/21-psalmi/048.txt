IN FĪNEM FĪLIĪS CORE PSALMUS.
Audīte haec, omnēs gentēs; auribus percipite omnēs, quī habitātis orbem,
quīque terrigenae, et fīliī hominum, simul in ūnum dīves et pauper.
Ōs meum loquētur sapientiam, et meditātiō cordis meī prūdentiam.
Inclīnābō in parabolam aurem meam: aperiam in psaltēriō prōpositiōnem meam.
Cūr timēbō in diē malā? Inīquitās calcāneī meī circumdabit mē.
Quī cōnfīdunt in virtūte suā, et in multitūdine dīvitiārum suārum glōriantur.
Frāter nōn redimit, redimet homō; nōn dabit Deō plācātiōnem suam,
et pretium redēmptiōnis animae suae, et labōrābit in aeternum,
et vīvet adhūc in fīnem.
Nōn vidēbit interitum, cum vīderit sapientēs morientēs. Simul īnsipiēns et stultus perībunt, et relinquent aliēnīs dīvitiās suās.
Et sepulchra eōrum domūs illōrum in aeternum, tabernācula eōrum in prōgeniē et prōgeniē; vocāvērunt nōmina sua in terrīs suīs.
Et homō, cum in honōre esset, nōn intellēxit; comparātus est iūmentīs īnsipientibus, et similis factus est illīs.
Haec via illōrum scandalum ipsīs; et posteā in ōre suō complacēbunt.
Sīcut ovēs in īnfernō positī sunt; mors dēpāscet eōs. Et dominābuntur eōrum iūstī in mātūtīnō; et auxilium eōrum veterāscet in īnfernō ā glōriā eōrum.
Vērumtamen Deus redimet animam meam dē manū īnferī, cum accēperit mē.
Nē timuerīs cum dīves factus fuerit homō, et cum multiplicāta fuerit glōria domūs eius,
quoniam, cum interierit, nōn sūmet omnia, neque dēscendet cum eō glōria eius.
Quia anima eius in vītā ipsīus benedīcētur; cōnfitēbitur tibī cum benefēcerīs eī.
Introībit usque in prōgeniēs patrum suōrum; et usque in aeternum nōn vidēbit lūmen.
Homō, cum in honōre esset, nōn intellēxit; comparātus est iūmentīs īnsipientibus, et similis factus est illīs.
