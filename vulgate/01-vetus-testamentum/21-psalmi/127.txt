CANTICUM GRADUUM: Beātī omnēs, quī timent Dominum, quī ambulant in viīs eius.
Labōrēs manuum tuārum quia mandūcābis; beātus es, et bene tibī erit.
Uxor tua sīcut vītis abundāns, in lateribus domūs tuae. Fīliī tuī sīcut novellae olīvārum, in circuitū mēnsae tuae.
Ecce sīc benedīcētur homō, quī timet Dominum.
Benedīcat tibī Dominus ex Siōn, et videās bona Hierusalem omnibus diēbus vītae tuae.
Et videās fīliōs fīliōrum tuōrum, pācem super Isrāhēl.
