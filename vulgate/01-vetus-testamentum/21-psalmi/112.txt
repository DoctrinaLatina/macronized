ALLĒLŪIA: Laudāte, puerī, Dominum; laudāte nōmen Dominī.
Sit nōmen Dominī benedictum, ex hōc nunc, et usque in saeculum.
Ā sōlis ortū usque ad occāsum laudābile nōmen Dominī.
Excelsus super omnēs gentēs Dominus, et super caelōs glōria eius.
Quis sīcut Dominus Deus noster, quī in altīs habitat,
et humilia respicit in caelō et in terrā?
Suscitāns ā terrā inopem, et dē stercore ērigēns pauperem,
Ut collocet eum cum prīncipibus, cum prīncipibus populī suī.
Quī habitāre facit sterilem in domō, mātrem fīliōrum laetantem.
