IN FĪNEM PSALMUS IPSĪ DĀVĪD.
Beātus quī intellegit super egēnum et pauperem; in diē malā līberābit eum Dominus.
Dominus cōnservet eum, et vīvificet eum, et beātum faciat eum in terrā, et nōn trādat eum in animam inimīcōrum eius.
Dominus opem ferat illī super lectum dolōris eius; ūniversum strātum eius versāstī in īnfirmitāte eius.
Ego dīxī: Domine, miserēre meī; sānā animam meam, quia peccāvī tibī.
Inimīcī meī dīxērunt mala mihī: Quandō moriētur, et perībit nōmen eius?
Et sī ingrediēbātur ut vidēret, vāna loquēbātur; cor eius congregāvit inīquitātem sibī. Ēgrediēbātur forās et loquēbātur in idipsum.
Adversum mē susurrābant omnēs inimīcī meī; adversum mē cōgitābant mala mihī.
Verbum inīquum cōnstituērunt adversum mē: Numquid quī dormit nōn adiiciet ut resurgat?
Etenim homō pācis meae in quō spērāvī, quī edēbat pānēs meōs, magnificāvit super mē supplantātiōnem.
Tū autem, Domine, miserēre meī, et resuscitā mē, et retribuam eīs.
In hōc cognōvī quoniam voluistī mē, quoniam nōn gaudēbit inimīcus meus super mē.
Mē autem propter innocentiam suscēpistī, et cōnfirmāstī mē in cōnspectū tuō in aeternum.
Benedictus Dominus Deus Isrāhēl ā saeculō, et usque in saeculum. Fīat, fīat.
