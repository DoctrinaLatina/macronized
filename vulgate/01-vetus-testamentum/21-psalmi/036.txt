IPSĪ DĀVĪD: Nōlī aemulārī in malignantibus, neque zēlāveris facientēs inīquitātem.
Quoniam tamquam foenum vēlōciter ārēscent, et quemadmodum olera herbārum cito dēcident.
Spērā in Dominō, et fac bonitātem, et inhabitā terram, et pāscēris in dīvitiīs eius.
Dēlectāre in Dominō, et dabit tibī petītiōnēs cordis tuī.
Revēlā Dominō viam tuam, et spērā in eō, et ipse faciet.
Et ēdūcet quasi lūmen iūstitiam tuam, et iūdicium tuum tamquam merīdiem.
Subditus estō Dominō, et ōrā eum; nōlī aemulārī in eō quī prōsperātur in viā suā; in homine faciente iniūstitiās.
Dēsine ab īrā, et dērelinque furōrem; nōlī aemulārī ut malignēris.
Quoniam quī malignantur exterminābuntur; sustinentēs autem Dominum, ipsī hērēditābunt terram.
Et adhūc pusillum et nōn erit peccātor, et quaerēs locum eius, et nōn inveniēs.
Mānsuētī autem hērēditābunt terram, et dēlectābuntur in multitūdine pācis.
Observābit peccātor iūstum, et strīdēbit super eum dentibus suīs.
Dominus autem irrīdēbit eum, quoniam prōspicit quod veniet diēs eius.
Gladium ēvāgīnāvērunt peccātōrēs; intendērunt arcum suum, ut dēiiciant pauperem et inopem, ut trucīdent rēctōs corde.
Gladius eōrum intret in corda ipsōrum, et arcus eōrum cōnfringātur.
Melius est modicum iūstō, super dīvitiās peccātōrum multās.
Quoniam brāchia peccātōrum conterentur; cōnfirmat autem iūstōs Dominus.
Nōvit Dominus diēs immaculātōrum, et hērēditās eōrum in aeternum erit.
Nōn cōnfundentur in tempore malō, et in diēbus famis saturābuntur,
quia peccātōrēs perībunt. Inimīcī vērō Dominī mox ut honōrificātī fuerint et exaltātī, dēficientēs quemadmodum fūmus dēficient.
Mūtuābitur peccātor, et nōn solvet; iūstus autem miserētur et tribuet.
Quia benedīcentēs eī hērēditābunt terram; maledīcentēs autem eī disperībunt.
Apud Dominum gressūs hominis dīrigentur, et viam eius volet.
Cum ceciderit, nōn collīdētur, quia Dominus suppōnit manum suam.
Iūnior fuī etenim senuī, et nōn vīdī iūstum dērelictum, nec sēmen eius quaerēns pānem.
Tōtā diē miserētur et commodat, et sēmen illīus in benedictiōne erit.
Dēclīnā ā malō et fac bonum, et inhabitā in saeculum saeculī.
Quia Dominus amat iūdicium, et nōn dērelinquet sānctōs suōs; in aeternum cōnservābuntur. Iniūstī pūnientur, et sēmen impiōrum perībit.
Iūstī autem hērēditābunt terram, et inhabitābunt in saeculum saeculī super eam.
Ōs iūstī meditābitur sapientiam, et lingua eius loquētur iūdicium.
Lēx Deī eius in corde ipsīus, et nōn supplantābuntur gressūs eius.
Cōnsīderat peccātor iūstum, et quaerit mortificāre eum.
Dominus autem nōn dērelinquet eum in manibus eius, nec damnābit eum cum iūdicābitur illī.
Expectā Dominum et cūstōdī viam eius, et exaltābit tē ut hērēditāte capiās terram; cum perierint peccātōrēs vidēbis.
Vīdī impium superexaltātum, et ēlevātum sīcut cedrōs Libanī.
Et trānsīvī, et ecce nōn erat; et quaesīvī eum, et nōn est inventus locus eius.
Cūstōdī innocentiam, et vidē aequitātem, quoniam sunt reliquiae hominī pācificō.
Iniūstī autem disperībunt simul; reliquiae impiōrum interībunt.
Salūs autem iūstōrum ā Dominō, et prōtēctor eōrum in tempore trībulātiōnis.
Et adiuvābit eōs Dominus, et līberābit eōs; et ēruet eōs ā peccātōribus, et salvābit eōs, quia spērāvērunt in eō.
