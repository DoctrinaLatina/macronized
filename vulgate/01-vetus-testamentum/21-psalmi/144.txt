LAUDĀTIŌ IPSĪ DĀVĪD: Exaltābō tē, Deus meus rēx, et benedīcam nōminī tuō in saeculum, et in saeculum saeculī.
Per singulōs diēs benedīcam tibi: et laudābō nōmen tuum in saeculum, et in saeculum saeculī.
Magnus Dominus, et laudābilis nimis, et magnitūdinis eius nōn est fīnis.
Generātiō et generātiō laudābit opera tua, et potentiam tuam prōnūntiābunt.
Magnificentiam glōriae sānctitātis tuae loquentur, et mīrābilia tua nārrābunt.
Et virtūtem terribilium tuōrum dīcent, et magnitūdinem tuam nārrābunt.
Memoriam abundantiae suāvitātis tuae ēructābunt, et iūstitia tua exsultābunt.
Miserātor et misericors Dominus; patiēns, et multum misericors.
Suāvis Dominus ūniversīs, et miserātiōnēs eius super omnia opera eius.
Cōnfiteantur tibi, Domine, omnia opera tua, et sānctī tuī benedīcant tibi.
Glōriam rēgnī tuī dīcent, et potentiam tuam loquentur,
ut nōtam faciant fīliīs hominum potentiam tuam, et glōriam magnificentiae rēgnī tuī.
Rēgnum tuum rēgnum omnium saeculōrum, et dominātiō tua in omnī generātiōne et generātiōnem.
Fidēlis Dominus in omnibus verbīs suīs, et sānctus in omnibus operibus suīs.
Allevat Dominus omnēs, quī corruunt: et ērigit omnēs ēlīsōs.
Oculī omnium in tē spērant, Domine, et tū dās ēscam illōrum in tempore opportūnō.
Aperīs tū manum tuam, et implēs omne animal benedictiōne.
Iūstus Dominus in omnibus viīs suīs, et sānctus in omnibus operibus suīs.
Prope est Dominus omnibus invocantibus eum, omnibus invocantibus eum in vēritāte.
Voluntātem timentium sē faciet, et dēprecātiōnem eōrum exaudiet, et salvōs faciet eōs.
Cūstōdit Dominus omnēs dīligentēs sē, et omnēs peccātōrēs disperdet.
Laudātiōnem Dominī loquētur ōs meum, et benedīcat omnis carō nōminī sānctō eius in saeculum, et in saeculum saeculī.
