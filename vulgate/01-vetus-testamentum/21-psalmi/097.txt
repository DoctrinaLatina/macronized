PSALMUS IPSĪ DĀVĪD: Cantāte Dominō canticum novum, quia mīrābilia fēcit. Salvāvit sibī dextera eius, et brāchium sānctum eius.
Nōtum fēcit Dominus salūtāre suum; in cōnspectū gentium revēlāvit iūstitiam suam.
Recordātus est misericordiae suae, et vēritātis suae domuī Isrāhēl. Vīdērunt omnēs terminī terrae salūtāre Deī nostrī.
Iūbilāte Deō omnis terra; cantāte, et exsultāte, et psallite.
Psallite Dominō in citharā, in citharā et vōce psalmī:
in tubīs ductilibus, et vōce tubae corneae. Iūbilāte in cōnspectū rēgis Dominī;
moveātur mare, et plēnitūdō eius; orbis terrārum et quī habitant in eō.
Flūmina plaudent manū; simul montēs exsultābunt ā cōnspectū Dominī,
quoniam venit iūdicāre terram. Iūdicābit orbem terrārum in iūstitiā, et populōs in aequitāte.
