CANTICUM GRADUUM: In convertendō Dominus captīvitātem Siōn, factī sumus sīcut cōnsōlātī.
Tunc replētum est gaudiō ōs nostrum, et lingua nostra exultātiōne. Tunc dīcent inter gentēs: Magnificāvit Dominus facere cum eīs.
Magnificāvit Dominus facere nōbīscum; factī sumus laetantēs.
Converte, Domine, captīvitātem nostram, sīcut torrēns in Austrō.
Quī sēminant in lacrimīs, in exultātiōne metent.
Euntēs ībant et flēbant, mittentēs sēmina sua.
Venientēs autem venient cum exultātiōne, portantēs manipulōs suōs.
