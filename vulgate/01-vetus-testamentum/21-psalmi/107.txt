CANTICUM PSALMĪ IPSĪ DĀVĪD:
Parātum cor meum Deus, parātum cor meum; cantābō, et psallam in glōriā meā.
Exsurge, glōria mea; exsurge, psaltērium et cithara; exsurgam dīlūculō.
Cōnfitēbor tibī in populīs, Domine, et psallam tibī in nātiōnibus,
quia magna est super caelōs misericordia tua, et usque ad nūbēs vēritās tua.
Exaltāre super caelōs, Deus, et super omnem terram glōria tua,
ut līberentur dīlēctī tuī; salvum fac dexterā tuā, et exaudī mē.
Deus locūtus est in sānctō suō: Exsultābō, et dīvidam Sichimam, et convallem tabernāculōrum dīmētiar.
Meus est Galaad, et meus est Mānāssēs, et Ephraim susceptiō capitis meī; Iūda rēx meus.
Moab lebēs speī meae; in Idūmaeam extendam calceāmentum meum; mihī aliēnigenae amīcī factī sunt.
Quis dēdūcet mē in cīvitātem mūnītam? Quis dēdūcet mē usque in Idūmaeam?
Nōnne tū, Deus, quī repulistī nōs? Et nōn exībis, Deus, in virtūtibus nostrīs?
Dā nōbīs auxilium dē trībulātiōne, quia vāna salūs hominis.
In Deō faciēmus virtūtem; et ipse ad nihilum dēdūcet inimīcōs nostrōs.
