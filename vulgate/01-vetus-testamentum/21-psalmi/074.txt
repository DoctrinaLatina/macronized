IN FĪNEM NĒ CORRUMPĀS PSALMUS CANTICĪ ASĀF:
Cōnfitēbimur tibī, Deus; cōnfitēbimur, et invocābimus nōmen tuum; nārrābimus mīrābilia tua.
Cum accēperō tempus, ego jūstitiās jūdicābō.
Liquefacta est terra et omnēs quī habitant in eā; ego cōnfirmāvī columnās ejus.
Dīxī inīquīs: Nōlīte inīquē agere. Et dēlinquentibus: Nōlīte exaltāre cornū,
nōlīte extollere in altum cornū vestrum; nōlīte loquī adversus Deum inīquitātem.
Quia neque ab oriente, neque ab occidente, neque ā dēsertīs montibus,
quoniam Deus jūdex est. Hunc humiliat, et hunc exaltat;
quia calix in manū Dominī vīnī merī plēnus mixtō, et inclīnāvit ex hōc in hōc, vērumtamen faex ejus nōn est exinānīta; bibent omnēs peccātōrēs terrae.
Ego autem adnūntiābō in saeculum; cantābō Deō Iācōb;
et omnia cornua peccātōrum cōnfringam, et exaltābuntur cornua jūstī.
