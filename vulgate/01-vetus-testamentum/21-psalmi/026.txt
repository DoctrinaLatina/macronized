PSALMUS DĀVĪD PRIUSQUAM LINERĒTUR; Dominus illūminātiō mea et salūs mea; quem timēbō? Dominus prōtēctor vītae meae, ā quō trepidābō?
Dum appropiant super mē nocentēs ut edant carnēs meās, Quī trībulant mē inimīcī meī, ipsī īnfirmātī sunt et cecidērunt.
Sī cōnsistant adversum mē castra, nōn timēbit cor meum. Sī exsurgat adversum mē praelium, in hōc ego spērābō.
Ūnam petiī ā Dominō, hanc requīram, ut inhabitem in domō Dominī omnibus diēbus vītae meae; ut videam voluptātem Dominī, et vīsitem templum eius.
Quoniam abscondit mē in tabernāculō suō; in diē malōrum prōtēxit mē in absconditō tabernāculī suī.
In petrā exaltāvit mē, et nunc exaltāvit caput meum super inimīcōs meōs. Circuīvī, et immolāvī in tabernāculō eius hostiam vōciferātiōnis; cantābō, et psalmum dīcam Dominō.
Exaudī, Domine, vōcem meam, quā clāmāvī ad tē; miserēre meī, et exaudī mē.
Tibī dīxit cor meum: Exquīsīvit tē faciēs mea; faciem tuam, Domine, requīram.
Nē āvertās faciem tuam ā mē; nē dēclīnēs in īrā ā servō tuō. Adiūtor meus estō; nē dērelinquās mē, neque dēspiciās mē, Deus salūtāris meus.
Quoniam pater meus et māter mea dērelīquērunt mē; Dominus autem assūmpsit mē.
Lēgem pōne mihī, Domine, in viā tuā, et dīrige mē in sēmitam rēctam propter inimīcōs meōs.
Nē trādiderīs mē in animās trībulantium mē, quoniam īnsurrēxērunt in mē testēs inīquī, et mentīta est inīquitās sibī.
Crēdō vidēre bona Dominī in terrā vīventium.
Expectā Dominum; virīliter age, et cōnfortētur cor tuum, et sustinē Dominum.
