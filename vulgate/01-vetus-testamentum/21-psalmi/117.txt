ALLĒLŪIA: Cōnfitēminī Dominō, quoniam bonus, quoniam in saeculum misericordia eius.
Dīcat nunc Isrāhēl quoniam bonus, quoniam in saeculum misericordia eius.
Dīcat nunc domus Aarōnis, quoniam in saeculum misericordia eius.
Dīcant nunc quī timent Dominum, quoniam in saeculum misericordia eius.
Dē trībulātiōne invocāvī Dominum, et exaudīvit mē in lātitūdinem Dominus.
Dominus mihi adiūtor; nōn timēbō quid faciat mihi homō.
Dominus mihi adiūtor, et ego dēspiciam inimīcōs meōs.
Bonum est cōnfīdere in Dominō, quam cōnfīdere in homine.
Bonum est spērāre in Dominō, quam spērāre in prīncipibus.
Omnēs gentēs circuiērunt mē, et in nōmine Dominī quia ultus sum in eōs.
Circumdantēs circumdedērunt mē, et in nōmine Dominī quia ultus sum in eōs.
Circumdedērunt mē sīcut apēs, et exārsērunt sīcut ignis in spīnīs: et in nōmine Dominī quia ultus sum in eōs.
Impulsus ēversus sum ut caderem, et Dominus suscēpit mē.
Fortitūdō mea et laus mea Dominus, et factus est mihi in salūtem.
Vōx exsultātiōnis et salūtis in tabernāculīs iūstōrum; dextera Dominī fēcit virtūtem;
dextera Dominī exaltāvit mē; dextera Dominī fēcit virtūtem.
Nōn moriar, sed vīvam, et nārrābō opera Dominī.
Castīgāns castīgāvit mē Dominus, et mortī nōn trādidit mē.
Aperīte mihi portās iūstitiae; ingressus in eās cōnfitēbor Dominō:
Haec porta Dominī, iūstī intrābunt in eam.
Cōnfitēbor tibi quoniam exaudīstī mē, et factus es mihi in salūtem.
Lapidem quem reprobāvērunt aedificantēs, hic factus est in caput angulī.
Ā Dominō factum est istud, et est mīrābile in oculīs nostrīs.
Haec est diēs quam fēcit Dominus; exsultēmus, et laetēmur in eā.
Ō Domine, salvum mē fac; Ō Domine, bene prōsperāre.
Benedictus quī venit in nōmine Dominī. Benedīximus vōbīs dē domō Dominī.
Deus Dominus, et illūxit nōbīs. Cōnstituite diem sōlemnem in condēnsīs, usque ad cornū altāris.
Deus meus es tū, et cōnfitēbor tibi; Deus meus es tū, et exaltābō tē. Cōnfitēbor tibi quoniam exaudīstī mē, et factus es mihi in salūtem.
Cōnfitēminī Dominō, quoniam bonus, quoniam in saeculum misericordia eius.
