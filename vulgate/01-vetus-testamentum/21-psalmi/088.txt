INTELLĒCTUS ĒTHĀN EZRAHĪTAE:
Misericordiās Dominī in aeternum cantābō; in generātiōnem et generātiōnem adnūntiābō vēritātem tuam in ōre meō,
quoniam dīxistī: In aeternum misericordia aedificābitur in caelīs. Praeparābitur vēritās tua in eīs.
Disposuī testāmentum ēlēctīs meīs, iūrāvī Dāvīd servō meō:
Usque in aeternum praeparābō sēmen tuum, et aedificābō in generātiōnem et generātiōnem sēdem tuam.
Cōnfitēbuntur caelī mīrābilia tua, Domine, etenim vēritātem tuam in ecclēsiā sānctōrum,
quoniam quis in nūbibus aequābitur Dominō; similis erit Deō in fīliīs Deī?
Deus, quī glōrificātur in cōnsiliō sānctōrum, magnus et terribilis super omnēs quī in circuitū eius sunt.
Domine Deus virtūtum, quis similis tibi? Potēns es, Domine, et vēritās tua in circuitū tuō.
Tū domināris potestātī maris; mōtum autem flūctuum eius tū mītigās.
Tū humiliāstī sīcut vulnerātum, superbum; in brāchiō virtūtis tuae dispersistī inimīcōs tuōs.
Tuī sunt caelī, et tua est terra; orbem terrae et plēnitūdinem eius tū fundāstī.
Aquilōnem et mare tū creāstī; Thabor et Hermon in nōmine tuō exsultābunt.
Tuum brāchium cum potentiā; firmētur manus tua, et exaltētur dextera tua.
Iūstitia et iūdicium praeparātiō sēdis tuae; misericordia et vēritās praecēdent faciem tuam.
Beātus populus, quī scit iūbilātiōnem; Domine, in lūmine vultūs tuī ambulābunt,
et in nōmine tuō exsultābunt tōtā diē, et in iūstitiā tuā exaltābuntur,
quoniam glōria virtūtis eōrum tū es, et in benēplacitō tuō exaltābitur cornū nostrum,
quia Dominī est assūmptiō nostra, et sānctī Isrāhēl rēgis nostrī.
Tunc locūtus es in vīsiōne sānctīs tuīs, et dīxistī: Posuī adiūtōrium in potente, et exaltāvī ēlēctum dē plēbe meā.
Invēnī Dāvīd servum meum; oleō sānctō meō ūnxī eum.
Manus enim mea auxiliābitur eī, et brāchium meum cōnfortābit eum.
Nihil prōficiet inimīcus in eō, et fīlius inīquitātis nōn appōnet nocēre eī.
Et concīdam ā faciē ipsīus inimīcōs eius, et odientēs eum in fugam convertam.
Et vēritās mea et misericordia mea cum ipsō, et in nōmine meō exaltābitur cornū eius.
Et pōnam in marī manum eius, et in flūminibus dexteram eius.
Ipse invocābit mē: Pater meus es tū, Deus meus, et susceptor salūtis meae.
Et ego prīmōgenitum pōnam illum, excelsum prae rēgibus terrae.
In aeternum servābō illī misericordiam meam, et testāmentum meum fidēle ipsī.
Et pōnam in saeculum saeculī sēmen eius, et thronum eius sīcut diēs caelī.
Sī autem dērelīquerint fīliī eius lēgem meam, et in iūdiciīs meīs nōn ambulāverint;
sī iūstitiās meās prōfānāverint, et mandāta mea nōn cūstōdierint,
vīsitābō in virgā inīquitātēs eōrum, et in verberibus peccāta eōrum.
Misericordiam autem meam nōn dispergam ab eō, neque nocēbō in vēritāte meā,
neque prōfānābō testāmentum meum, et quae prōcēdunt dē labiīs meīs nōn faciam irrita.
Semel iūrāvī in sānctō meō, sī Dāvīd mentiar;
sēmen eius in aeternum manēbit, et thronus eius sīcut Sōl in cōnspectū meō,
et sīcut lūna perfecta in aeternum, et testis in caelō fidēlis.
Tū vērō repulistī et dēspexistī; distulistī Chrīstum tuum.
Ēvertistī testāmentum servī tuī; prōfānāstī in terrā Sānctuārium eius.
Dēstrūxistī omnēs sēpēs eius; posuistī firmāmentum eius formīdinem.
Dīripuērunt eum omnēs trānseuntēs viam; factus est opprobrium vīcīnīs suīs.
Exaltāstī dexteram dēprimentium eum; laetificāstī omnēs inimīcōs eius.
Āvertistī adiūtōrium gladiī eius, et nōn es auxiliātus eī in bellō.
Dēstrūxistī eum ab ēmundātiōne, et sēdem eius in terram collīsistī.
Minōrāstī diēs temporis eius; perfūdistī eum cōnfūsiōne.
Usquequo, Domine, āvertis in fīnem? Exārdēscet sīcut ignis īra tua?
Memorāre quae mea substantia; numquid enim vānē cōnstituistī omnēs fīliōs hominum?
Quis est homō quī vīvet et nōn vidēbit mortem, ēruet animam suam dē manū īnferī?
Ubī sunt misericordiae tuae antīquae, Domine, sīcut iūrāstī Dāvīd in vēritāte tuā?
Memor estō, Domine, opprobriī servōrum tuōrum, quod continuī in sinū meō, multārum gentium,
quod exprobrāvērunt inimīcī tuī, Domine, quod exprobrāvērunt commūtātiōnem Chrīstī tuī.
Benedictus Dominus in aeternum. Fīat, fīat.
