TITULĪ ĪNSCRĪPTIŌ IPSĪ DĀVĪD. Cōnservā mē, Domine, quoniam spērāvī in tē.
Dīxī Dominō: Deus meus es tū, quoniam bonōrum meōrum nōn egēs.
Sānctīs quī sunt in terrā eius, mīrificāvit omnēs voluntātēs meās in eīs.
Multiplicātae sunt īnfirmitātēs eōrum; posteā accelerāvērunt. Nōn congregābō conventicula eōrum dē sanguinibus, nec memor erō nōminum eōrum per labia mea.
Dominus pars hērēditātis meae, et calicis meī: tū es, quī restituēs hērēditātem meam mihī.
Fūnēs cecidērunt mihī in praeclārīs; etenim hērēditās mea praeclāra est mihī.
Benedīcam Dominum quī tribuit mihī intellēctum: īnsuper et usque ad noctem increpuērunt mē rēnēs meī.
Prōvidēbam Dominum in cōnspectū meō semper, quoniam ā dextrīs est mihī, nē commovear.
Propter hoc laetātum est cor meum, et exultāvit lingua mea; īnsuper et carō mea requiēscet in spē.
Quoniam nōn dērelinquēs animam meam in īnfernō, nec dabis sānctum tuum vidēre corruptiōnem.
Notās mihī fēcistī viās vītae; adimplēbis mē laetitiā cum vultū tuō; dēlectātiōnēs in dexterā tuā usque in fīnem.
