IPSĪ DĀVĪD: Benedīc, animā meā, Dominō, et omnia quae intrā mē sunt nōminī sānctō eius.
Benedīc, animā meā, Dominō, et nōlī oblīvīscī omnēs retribūtiōnēs eius.
Quī propitiātur omnibus inīquitātibus tuīs; quī sānat omnēs īnfirmitātēs tuās.
Quī redimit dē interitū vītam tuam; quī corōnat tē in misericordiā et miserātiōnibus.
Quī replet in bonīs dēsīderium tuum; renovābitur ut aquilae iuventūs tua.
Faciēns misericordiās Dominus, et iūdicium omnibus iniūriam patientibus.
Nōtās fēcit viās suās Mosī; fīliīs Isrāhēl voluntātēs suās.
Miserātor et misericors Dominus; longanimis et multum misericors.
Nōn in perpetuum īrāscētur, neque in aeternum comminābitur.
Nōn secundum peccāta nostra fēcit nōbīs, neque secundum inīquitātēs nostrās retribuit nōbīs.
Quoniam secundum altitūdinem caelī ā terrā, corrōborāvit misericordiam suam super timentēs sē.
Quantum distat ortus ab occidente, longē fēcit ā nōbīs inīquitātēs nostrās.
Quōmodo miserētur pater fīliōrum, misertus est Dominus timentibus sē.
Quoniam ipse cognōvit figmentum nostrum, recordātus est quoniam pulvis sumus.
homō, sīcut foenum diēs eius, tamquam flōs agrī sīc efflōrēbit.
Quoniam spīritus pertrānsīvit in illō, et nōn subsistet, et nōn cognōscet amplius locum suum.
Misericordia autem Dominī ab aeternō et usque in aeternum super timentēs eum, et iūstitia illīus in fīliōs fīliōrum,
hīs quī servant testāmentum eius, et memorēs sunt mandātōrum ipsīus ad faciendum ea.
Dominus in caelō parāvit sēdem suam, et rēgnum ipsīus omnibus dominābitur.
Benedīcite Dominō, omnēs angelī eius; potentēs virtūte, facientēs verbum illīus, ad audiendam vōcem sermōnum eius.
Benedīcite Dominō, omnēs virtūtēs eius; ministrī eius, quī facitis voluntātem eius.
Benedīcite Dominō, omnia opera eius; in omnī locō dominātiōnis eius, benedic, anima mea, Dominō.
