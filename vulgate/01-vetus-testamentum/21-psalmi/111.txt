ALLĒLŪIA: REVERSIŌNIS AGGAEĪ ET ZACHARĪAE: Beātus vir, quī timet Dominum; in mandātīs ejus volet nimis.
Potēns in terrā erit sēmen ejus; generātiō rēctōrum benedīcētur.
Glōria et dīvitiae in domō ejus, et jūstitia ejus manet in saeculum saeculī.
Exortum est in tenebrīs lūmen rēctīs; misericors, et miserātor, et jūstus.
Jūcundus homō quī miserētur et commodat; dispōnet sermōnēs suōs in jūdiciō,
quia in aeternum nōn commovēbitur.
In memoriā aeternā erit jūstus; ab audītiōne malā nōn timēbit; parātum cor ejus spērāre in Dominō.
Cōnfirmātum est cor ejus; nōn commovēbitur dōnec dēspiciat inimīcōs suōs.
Dispersit, dēdit pauperibus; jūstitia ejus manet in saeculum saeculī; cornū ejus exaltābitur in glōriā.
Peccātor vidēbit, et īrāscētur; dentibus suīs fremet et tābēscet; dēsīderium peccātōrum perībit.
