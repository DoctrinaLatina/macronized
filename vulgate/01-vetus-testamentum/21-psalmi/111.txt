ALLĒLŪIA: REVERSIŌNIS AGGAEĪ ET ZACHARĪAE: Beātus vir, quī timet Dominum; in mandātīs eius volet nimis.
Potēns in terrā erit sēmen eius; generātiō rēctōrum benedīcētur.
Glōria et dīvitiae in domō eius, et iūstitia eius manet in saeculum saeculī.
Exortum est in tenebrīs lūmen rēctīs; misericors, et miserātor, et iūstus.
Iūcundus homō quī miserētur et commodat; dispōnet sermōnēs suōs in iūdiciō,
quia in aeternum nōn commovēbitur.
In memoriā aeternā erit iūstus; ab audītiōne malā nōn timēbit; parātum cor eius spērāre in Dominō.
Cōnfirmātum est cor eius; nōn commovēbitur dōnec dēspiciat inimīcōs suōs.
Dispersit, dēdit pauperibus; iūstitia eius manet in saeculum saeculī; cornū eius exaltābitur in glōriā.
Peccātor vidēbit, et īrāscētur; dentibus suīs fremet et tābēscet; dēsīderium peccātōrum perībit.
