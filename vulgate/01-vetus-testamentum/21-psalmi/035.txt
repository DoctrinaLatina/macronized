IN FĪNEM SERVŌ DOMINĪ IPSĪ DĀVĪD:
Dīxit iniūstus ut dēlinquat in sēmet ipsō; nōn est timor Deī ante oculōs eius.
Quoniam dolōsē ēgit in cōnspectū eius, ut inveniātur inīquitās eius ad odium.
Verba ōris eius inīquitās et dolus; nōluit intellegere ut bene ageret.
Inīquitātem meditātus est in cubīlī suō; astitit omnī viae nōn bonae, malitiam autem nōn ōdīvit.
Domine, in caelō misericordia tua, et vēritās tua usque ad nūbēs.
Iūstitia tua sīcut montēs Deī; iūdicia tua abyssus multa. Hominēs et iūmenta salvābis, Domine.
Quemadmodum multiplicāstī misericordiam tuam, Deus. Fīliī autem hominum in tegmine ālārum tuārum spērābunt.
Inēbriābuntur ab ūbertāte domūs tuae, et torrente voluptātis tuae pōtābis eōs.
Quoniam apud tē est fōns vītae, et in lūmine tuō vidēbimus lūmen.
Praetende misericordiam tuam scientibus tē, et iūstitiam tuam hīs quī rēctō sunt corde.
Nōn veniat mihī pēs superbiae, et manus peccātōris nōn moveat mē.
Ibi cecidērunt quī operantur inīquitātem; expulsī sunt, nec potuērunt stāre.
