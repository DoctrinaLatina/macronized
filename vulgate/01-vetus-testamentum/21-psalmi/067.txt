IN FĪNEM PSALMUS CANTICĪ IPSĪ DĀVĪD:
Exsurgat Deus, et dissipentur inimīcī ejus, et fugiant quī ōdērunt eum, ā faciē ejus.
Sīcut dēficit fūmus, dēficiant; sīcut fluit cēra ā faciē ignis, sīc pereant peccātōrēs ā faciē Deī.
Et jūstī epulentur, et exsultent in cōnspectū Deī, et dēlectentur in laetitiā.
Cantāte Deō; psalmum dīcite nōminī ejus; iter facite eī, quī ascendit super occāsum. Dominus nōmen illī; exsultāte in cōnspectū ejus. Turbābuntur ā faciē ejus,
patris orfanōrum, et jūdicis viduārum; Deus in locō sānctō suō.
Deus quī inhabitāre facit ūnīus mōris in domō; quī ēdūcit vīnctōs in fortitūdine, similiter eōs quī exasperant, quī habitant in sepulchrīs.
Deus, cum ēgrederēris in cōnspectū populī tuī, cum pertrānsīrēs in dēsertō,
terra mōta est, etenim caelī stillāvērunt ā faciē Deī Sīnae, ā faciē Deī Isrāhēl.
Pluviam voluntāriam sēgregābis, Deus, hērēditātī tuae, et īnfirmāta est, tū vērō perfēcistī eam.
Animālia tua habitābunt in eā; parāstī in dulcēdine tuā pauperī, Deus.
Dominus dabit verbum ēvangelīzantibus, virtūte multa.
Rēx virtūtum dīlēctī, dīlēctī, et speciēī domūs dīvidēre spolia.
Sī dormiātis inter mediōs clērōs, pennae columbae deargentātae, et posteriōra dorsī ejus in pallōre aurī.
Dum discernit caelestis rēgēs super eam, nive dealbābuntur in Selmon.
Mōns Deī, mōns pinguis; mōns coāgulātus, mōns pinguis.
Ut quid suspicāminī, montēs coāgulātōs, mōns, in quō benēplacitum est Deō habitāre in eō? Etenim Dominus habitābit in fīnem.
Currus Deī decem mīllibus multiplex, mīllia laetantium; Dominus in eīs in Sīna, in sānctō.
Ascendistī in altum, cēpistī captīvitātem, accēpistī dōna in hominibus; etenim nōn crēdentēs, inhabitāre Dominum Deum.
Benedictus Dominus diē quotīdiē; prōsperum iter faciet nōbīs Deus salūtārium nostrōrum.
Deus noster, Deus salvōs faciendī, et Dominī, Dominī exitūs mortis.
Vērumtamen Deus cōnfringet capita inimīcōrum suōrum, verticem capillī perambulantium in dēlictīs suīs.
Dīxit Dominus: Ex Bāsān convertam, convertam in profundum maris,
ut intingātur pēs tuus in sanguine; lingua canum tuōrum ex inimīcīs, ab ipsō.
Vīdērunt ingressūs tuōs, Deus, ingressūs Deī meī, rēgis meī quī est in sānctō.
Praevēnērunt prīncipēs conjūnctī psallentibus, in mediō juvenculārum timpanistriārum.
In ecclēsiīs, benedīcite Deō Dominō, dē fontibus Isrāhēl.
Ibī Benjamin adolēscentulus, in mentis excessū; prīncipēs Jūda, ducēs eōrum; prīncipēs Zabulon, prīncipēs Nehthali.
Mandā, Deus, virtūtī tuae; cōnfirmā hoc Deus, quod operātus es in nōbīs.
Ā templō tuō in Jerusalem, tibī offerent rēgēs mūnera.
Increpā ferās arundinis; congregātiō taurōrum in vaccīs populōrum, ut exclūdant eōs quī probātī sunt argentō. Dissipā gentēs, quae bella volunt.
Venient lēgātī ex Aegiptō; Aethiopia praeveniet manūs ejus Deō.
Rēgna terrae, cantāte Deō; psallite Dominō; psallite Deō,
quī ascendit super caelum caelī, ad orientem; ecce dabit vōcī suae vōcem virtūtis.
Date glōriam Deō super Isrāhēl; magnificentia ejus et virtūs ejus in nūbibus.
Mīrābilis Deus in sānctīs suīs; Deus Isrāhēl ipse dabit virtūtem et fortitūdinem plēbī suae. Benedictus Deus.
