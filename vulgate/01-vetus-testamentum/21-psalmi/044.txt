IN FĪNEM PRŌ HĪS QUĪ COMMŪTĀBUNTUR FĪLIĪS CORE AD INTELLĒCTUM. CANTICUM PRŌ DĪLĒCTŌ:
Ēructāvit cor meum verbum bonum; dīcō ego opera mea rēgī. Lingua mea calamus scrībae, vēlōciter scrībentis.
Speciōsus fōrma prae fīliīs hominum, diffūsa est grātia in labiīs tuīs; proptereā benedīxit tē Deus in aeternum.
Accingere gladiō tuō super femur tuum, potentissime.
Speciē tuā et pulchritūdine tuā intende, prōspere prōcēde, et rēgnā, propter vēritātem et mānsuētūdinem et iūstitiam, et dēdūcet tē mīrābiliter dextera tua.
Sagittae tuae acūtae; populī sub tē cadent, in corda inimīcōrum rēgis.
Sēdēs tua, Deus, in saeculum saeculī; virga dīrēctiōnis virga rēgnī tuī.
Dīlēxistī iūstitiam, et ōdistī inīquitātem; proptereā ūnxit tē Deus, Deus tuus oleō laetitiae prae cōnsortibus tuīs.
Murra et gutta et cassia ā vestīmentīs tuīs, ā domibus eburneīs, ex quibus dēlectāvērunt tē;
fīliae rēgum in honōre tuō; astitit rēgīna ā dextrīs tuīs in vestītū deaurātō, circumdatā varietāte.
Audī, fīlia, et vidē, et inclīnā aurem tuam, et oblīvīscere populum tuum et domum patris tuī.
Et concupīscet rēx decōrem tuum, quoniam ipse est Dominus Deus tuus, et adōrābunt eum.
Et fīliae Tyrī in mūneribus vultum tuum dēprecābuntur; omnēs dīvitēs plēbis.
Omnis glōria eius fīliae rēgis ab intus, in fimbriīs aureīs,
circumamicta varietātibus. Addūcentur rēgī virginēs post eam; proximae eius afferentur tibī.
Afferentur in laetitiā et exsultātiōne; addūcentur in templum rēgis.
Prō patribus tuīs nātī sunt tibī fīliī; cōnstituēs eōs prīncipēs super omnem terram.
Memorēs erunt nōminis tuī in omnī generātiōne et generātiōnem. Proptereā populī cōnfitēbuntur tibī in aeternum, et in saeculum saeculī.
