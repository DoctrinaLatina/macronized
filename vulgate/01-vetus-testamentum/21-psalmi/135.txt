ALLĒLŪIA: Cōnfitēminī Dominō quoniam bonus, quoniam in aeternum misericordia eius.
Cōnfitēminī Deō deōrum, quoniam in aeternum misericordia eius.
Cōnfitēminī Dominō dominōrum, quoniam in aeternum misericordia eius.
Quī facit mīrābilia magna sōlus, quoniam in aeternum misericordia eius.
Quī fēcit caelōs in intellēctū, quoniam in aeternum misericordia eius.
Quī firmāvit terram super aquās, quoniam in aeternum misericordia eius.
Quī fēcit lūmināria magna, quoniam in aeternum misericordia eius.
Sōlem in potestātem diēī, quoniam in aeternum misericordia eius.
Lūnam et stēllās in potestātem noctis, quoniam in aeternum misericordia eius.
Quī percussit Aegyptum cum prīmōgenitīs eōrum, quoniam in aeternum misericordia eius.
Quī ēdūxit Isrāhēl dē mediō eōrum, quoniam in aeternum misericordia eius.
In manū potentī, et brāchiō excelsō, quoniam in aeternum misericordia eius.
Quī dīvīsit Mare Rubrum in dīvīsiōnēs, quoniam in aeternum misericordia eius.
Et ēdūxit Isrāhēl per medium eius, quoniam in aeternum misericordia eius.
Et excussit Pharaōnem, et virtūtem eius in Marī Rubrō, quoniam in aeternum misericordia eius.
Quī trādūxit populum suum per dēsertum, quoniam in aeternum misericordia eius.
Quī percussit rēgēs magnōs, quoniam in aeternum misericordia eius.
Et occīdit rēgēs fortēs, quoniam in aeternum misericordia eius.
Sehon rēgem Amorrhaeōrum, quoniam in aeternum misericordia eius.
Et Og rēgem Bāsān, quoniam in aeternum misericordia eius:
Et dedit terram eōrum hērēditātem, quoniam in aeternum misericordia eius.
Hērēditātem Isrāhēl servō suō, quoniam in aeternum misericordia eius.
Quia in humilitāte nostrā memor fuit nostrī, quoniam in aeternum misericordia eius.
Et redēmit nōs ab inimīcīs nostrīs, quoniam in aeternum misericordia eius.
Quī dat ēscam omnī carnī, quoniam in aeternum misericordia eius.
Cōnfitēminī Deō caelī, quoniam in aeternum misericordia eius.
Cōnfitēminī Dominō dominōrum, quoniam in aeternum misericordia eius.
