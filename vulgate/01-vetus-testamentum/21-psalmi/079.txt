IN FĪNEM PRŌ HĪS QUĪ COMMŪTĀBUNTUR TESTIMŌNIUM ĀSĀF PSALMUS:
Quī regis Isrāhēl, intende, quī dēdūcis velut ovem Iōsēf. Quī sedēs super cherubim, manifestāre.
Cōram Efraim, Beniamin, et Mānāsse excitā potentiam tuam, et venī ut salvōs faciās nōs.
Deus, converte nōs, et ostende faciem tuam, et salvī erimus.
Domine Deus virtūtum, quousque īrāsceris super ōrātiōnem servī tuī?
Cibābis nōs pāne lacrimārum, et pōtum dabis nōbīs in lacrimīs in mēnsūrā?
Posuistī nōs in contrādictiōnem vīcīnīs nostrīs, et inimīcī nostrī subsannāvērunt nōs.
Deus virtūtum, converte nōs, et ostende faciem tuam, et salvī erimus.
Vīneam dē Aegyptō trānstulistī; ēiēcistī Gentēs, et plantāstī eam.
Dux itineris fuistī in cōnspectū eius; plantāstī rādīcēs eius, et implēvit terram.
Operuit montēs umbra eius, et arbusta eius cedrōs Deī.
Extendit palmitēs suōs usque ad mare, et usque ad flūmen propāginēs eius.
Ut quid dēstrūxistī māceriam eius, et vīndēmiant eam omnēs, quī praetergrediuntur viam?
Extermināvit eam aper dē silvā, et singulāris ferus dēpāstus est eam.
Deus virtūtum, convertere; respice dē caelō, et vidē, et vīsitā vīneam istam,
et perfice eam quam plantāvit dexterā tuā, et super fīlium hominis quem cōnfirmāstī tibī.
Incēnsa ignī et suffossa; ab increpātiōne vultūs tuī perībunt.
Fīat manus tua super virum dexterae tuae, et super fīlium hominis, quem cōnfirmāstī tibī.
Et nōn discēdimus ā tē; vīvificābis nōs, et nōmen tuum invocābimus.
Domine Deus virtūtum, converte nōs, et ostende faciem tuam, et salvī erimus.
