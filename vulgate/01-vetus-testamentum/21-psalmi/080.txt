IN FĪNEM PRŌ TORCULĀRIBUS PSALMUS IPSĪ ASĀF:
Exsultāte Deō adiūtōrī nostrō; iūbilāte Deō Iācōb.
Sūmite psalmum, et date timpanum; psaltērium iūcundum cum citharā.
Būcināte in neomēniā tubā, in īnsignī diē sōlemnitātis vestrae,
quia praeceptum in Isrāhēl est, et iūdicium Deō Iācōb.
Testimōnium in Iōsēf posuit illud, cum exīret dē terrā Aegiptī; linguam quam nōn nōverat, audīvit.
Dīvertit ab oneribus dorsum eius; manūs eius in cofinō serviērunt.
In trībulātiōne invocāstī mē, et līberāvī tē; exaudīvī tē in absconditō tempestātis; probāvī tē apud aquam contrādictiōnis.
Audī, populus meus, et contestābor tē; Isrāhēl sī audierīs mē.
Nōn erit in tē deus recēns, neque adōrābis deum aliēnum.
Ego enim sum Dominus Deus tuus, quī ēdūxī tē dē terrā Aegiptī; dīlātā os tuum, et implēbō illud.
Et nōn audīvit populus meus vōcem meam, et Isrāhēl nōn intendit mihī.
Et dīmīsī eōs secundum dēsīderia cordis eōrum; ībunt in adinventiōnibus suīs.
Sī populus meus audīsset mē, Isrāhēl sī in viīs meīs ambulāsset,
prō nihilō forsitan inimīcōs eōrum humiliāssem, et super trībulantēs eōs mīsissem manum meam.
Inimīcī Dominī mentītī sunt eī, et erit tempus eōrum in saecula.
Et cibāvit eōs ex adipe frūmentī, et dē petrā, melle saturāvit eōs.
