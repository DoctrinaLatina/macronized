ALLĒLŪIA: Cantāte Dominō canticum novum; laus ejus in ecclēsiā sānctōrum.
Laetētur Isrāhēl in eō, quī fēcit eum, et fīliī Siōn exsultent in rēge suō.
Laudent nōmen ejus in chorō; in timpanō et psaltēriō psallant eī.
Quia benēplacitum est Dominō in populō suō, et exaltābit mānsuētōs in salūtem.
Exsultābunt sānctī in glōriā; laetābuntur in cubīlibus suīs.
Exaltātiōnēs Deī in gutture eōrum, et gladiī ancipitēs in manibus eōrum;
ad faciendam vindictam in nātiōnibus, increpātiōnēs in populīs;
ad alligandōs rēgēs eōrum in compedibus, et nōbilēs eōrum in manicīs ferreīs;
ut faciant in eīs jūdicium cōnscrīptum; glōria haec est omnibus sānctīs ejus. Allēlūia.
