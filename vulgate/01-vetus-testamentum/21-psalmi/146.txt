ALLĒLŪIA: Laudāte Dominum, quoniam bonus est psalmus; Deō nostrō sit iūcunda, decōraque laudātiō.
Aedificāns Hierusalem Dominus; dispersiōnēs Isrāhēlis congregābit.
Quī sānat contrītōs corde, et alligat contrītiōnēs eōrum.
Quī numerat multitūdinem stēllārum, et omnibus eīs nōmina vocat.
Magnus Dominus noster, et magna virtūs eius, et sapientiae eius nōn est numerus.
Suscipiēns mānsuētōs Dominus; humiliāns autem peccātōrēs usque ad terram.
Praecinite Dominō in cōnfessiōne; psallite Deō nostrō in citharā.
Quī operit caelum nūbibus, et parat terrae pluviam; quī prōdūcit in montibus foenum, et herbam servitūtī hominum;
quī dat iūmentīs ēscam ipsōrum, et pullīs corvōrum invocantibus eum.
Nōn in fortitūdine equī voluntātem habēbit, nec in tībiīs virī benēplacitum erit eī.
Benēplacitum est Dominō super timentēs eum, et in eīs quī spērant super misericordiā eius.
