IPSĪ DĀVĪD: Iūdicā, Domine, nocentēs mē; expugnā impugnantēs mē.
Apprehende arma et scūtum, et exsurge in adiūtōrium mihī.
Effunde frameam, et conclūde adversus eōs quī persequuntur mē; dīc animae meae: Salūs tua ego sum.
Cōnfundantur et revereantur, quaerentēs animam meam. Āvertantur retrōrsum et cōnfundantur cōgitantēs mihī mala.
Fīant tamquam pulvis ante faciem ventī, et angelus Dominī coartāns eōs.
Fīat via illōrum tenebrae et lūbricum, et angelus Dominī persequēns eōs.
Quoniam grātīs abscondērunt mihī interitum laqueī suī; supervacuē exprobrāvērunt animam meam.
Veniat illī laqueus quem ignōrat, et captiō quam abscondit apprehendat eum, et in laqueum cadat in ipsum.
Anima autem mea exsultābit in Dominō, et dēlectābitur super salūtārī suō.
Omnia ossa mea dīcent: Domine, quis similis tibī? Ēripiēns inopem dē manū fortiōrum eius; egēnum et pauperem ā dīripientibus eum.
Surgentēs testēs inīquī, quae ignōrābam interrogābant mē.
Retribuēbant mihī mala prō bonīs, sterilitātem animae meae.
Ego autem, cum mihī molestī essent, induēbar ciliciō; humiliābam in ieiūniō animam meam, et ōrātiō mea in sinū meō convertētur.
Quasi proximum et quasi frātrem nostrum sīc complacēbam; quasi lūgēns et contrīstātus sīc humiliābar.
Et adversum mē laetātī sunt, et convēnērunt; congregāta sunt super mē flagella, et ignōrāvī.
Dissipātī sunt, nec compūnctī; tentāvērunt mē, subsannāvērunt mē subsannātiōne; frenduērunt super mē dentibus suīs.
Domine, quandō respiciēs? Restitue animam meam ā malignitāte eōrum; ā leōnibus ūnicam meam.
Cōnfitēbor tibī in ecclēsiā magnā; in populō gravī laudābō tē.
Nōn supergaudeant mihī quī adversantur mihī inīquē, quī ōdērunt mē grātīs, et annuunt oculīs.
Quoniam mihī quidem pācificē loquēbantur, et in īrācundiā terrae loquentēs, dolōs cōgitābant.
Et dīlātāvērunt super mē ōs suum; dīxērunt: Eugē, eugē, vīdērunt oculī nostrī.
Vīdistī, Domine, nē sileās; Domine, nē discēdās ā mē.
Exsurge, et intende iūdiciō meō, Deus meus et Dominus meus, in causam meam.
Iūdicā mē secundum iūstitiam tuam, Domine Deus meus, et nōn supergaudeant mihī.
Nōn dīcant in cordibus suīs: Eugē, eugē, animae nostrae. Nec dīcant: Dēvorāvimus eum.
Ērubēscant et revereantur simul, quī grātulantur malīs meīs; induantur cōnfūsiōne et reverentiā quī magna loquuntur super mē.
Exsultent et laetentur quī volunt iūstitiam meam, et dīcant semper: Magnificētur Dominus, quī volunt pācem servī eius.
Et lingua mea meditābitur iūstitiam tuam; tōtā diē laudem tuam.
