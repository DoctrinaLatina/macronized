ALLĒLŪIA: Cōnfitēminī Dominō, quoniam bonus, quoniam in saeculum misericordia eius.
Dīcant quī redēmptī sunt ā Dominō, quōs redēmit dē manū inimīcī,
Dē regiōnibus congregāvit eōs, ā sōlis ortū et occāsū, et ab aquilōne et marī.
Errāvērunt in sōlitūdine, in inaquōsō; viam cīvitātis habitāculī nōn invēnērunt.
Ēsurientēs et sitientēs; anima eōrum in ipsīs dēfēcit.
Et clāmāvērunt ad Dominum cum trībulārentur, et dē necessitātibus eōrum ēripuit eōs.
Et dēdūxit eōs in viam rēctam, ut īrent in cīvitātem habitātiōnis.
Cōnfiteantur Dominō misericordiae eius, et mīrābilia eius fīliīs hominum,
quia satiāvit animam inānem, et animam ēsurientem satiāvit bonīs.
Sedentēs in tenebrīs et umbrā mortis; vīnctōs in mendīcitāte et ferrō,
quia exacerbāvērunt ēloquia Deī: et cōnsilium Altissimī irrītāvērunt,
et humiliātum est in labōribus cor eōrum; īnfirmātī sunt, nec fuit quī adiuvāret.
Et clāmāvērunt ad Dominum cum trībulārentur, et dē necessitātibus eōrum līberāvit eōs.
Et ēdūxit eōs dē tenebrīs et umbrā mortis, et vincula eōrum dīrūpit.
Cōnfiteantur Dominō misericordiae eius, et mīrābilia eius fīliīs hominum.
Quia contrīvit portās aereās, et vectēs ferreōs cōnfrēgit.
Suscēpit eōs dē viā inīquitātis eōrum; propter iniūstitiās enim suās humiliātī sunt.
Omnem ēscam abōmināta est anima eōrum, et appropinquāvērunt usque ad portās mortis.
Et clāmāvērunt ad Dominum cum trībulārentur, et dē necessitātibus eōrum līberāvit eōs.
Mīsit verbum suum, et sānāvit eōs, et ēripuit eōs dē interitiōnibus eōrum.
Cōnfiteantur Dominō misericordiae eius, et mīrābilia eius fīliīs hominum.
Et sacrificent sacrificium laudis, et adnūntient opera eius in exsultātiōne.
Quī dēscendunt mare in nāvibus, facientēs operātiōnem in aquīs multīs,
ipsī vīdērunt opera Dominī, et mīrābilia eius in profundō.
Dīxit, et stetit spīritus procellae, et exaltātī sunt flūctūs eius.
Ascendunt usque ad caelōs, et dēscendunt usque ad abyssōs; anima eōrum in malīs tābēscēbat.
Turbātī sunt, et mōtī sunt sīcut ēbrius, et omnis sapientia eōrum dēvorāta est.
Et clāmāvērunt ad Dominum cum trībulārentur, et dē necessitātibus eōrum ēdūxit eōs.
Et statuit procellam eius in auram, et siluērunt flūctūs eius.
Et laetātī sunt quia siluērunt, et dēdūxit eōs in portum voluntātis eōrum.
Cōnfiteantur Dominō misericordiae eius, et mīrābilia eius fīliīs hominum.
Exaltent eum in ecclēsiā plēbis, et in cathedrā seniōrum laudent eum.
Posuit flūmina in dēsertum, et exitūs aquārum in sitim.
Terram frūctiferam in salsūginem, ā malitiā inhabitantium in eā.
Posuit dēsertum in stāgna aquārum, et terram sine aquā in exitūs aquārum.
Et collocāvit illīc ēsurientēs, et cōnstituērunt cīvitātem habitātiōnis.
Et sēmināvērunt agrōs, et plantāvērunt vīneās, et fēcērunt frūctum nātīvitātis.
Et benedīxit eīs, et multiplicātī sunt nimis, et iūmenta eōrum nōn minōrāvit.
Et paucī factī sunt, et vexātī sunt ā trībulātiōne malōrum et dolōre.
Effūsa est contemptiō super prīncipēs, et errāre fēcit eōs in inviō, et nōn in viā.
Et adiūvit pauperem dē inopiā, et posuit sīcut ovēs familiās.
Vidēbunt rēctī, et laetābuntur, et omnis inīquitās oppīlābit ōs suum.
Quis sapiēns, et cūstōdiet haec? Et intelleget misericordiās Dominī?
