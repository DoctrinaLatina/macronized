CANTICUM IPSĪ DĀVĪD QUANDŌ DOMUS AEDIFICĀBĀTUR POST CAPTĪVITĀTEM: Cantāte Dominō canticum novum; cantāte Dominō, omnis terra.
Cantāte Dominō, et benedīcite nōminī eius; adnūntiāte dē diē in diem salūtāre eius.
Adnūntiāte inter Gentēs glōriam eius; in omnibus populīs mīrābilia eius.
Quoniam magnus Dominus, et laudābilis nimis; terribilis est super omnēs deōs.
Quoniam omnēs deī Gentium daemonia; Dominus autem caelōs fēcit.
Cōnfessiō et pulchritūdō in cōnspectū eius; sānctimōnia et magnificentia in sānctificātiōne eius.
Afferte Dominō, patriae gentium, afferte Dominō glōriam et honōrem.
Afferte Dominō glōriam nōminī eius; tollite hostiās, et introīte in ātria eius.
Adōrāte Dominum in ātriō sānctō eius; commoveātur ā faciē eius ūniversa terra.
Dīcite in Gentibus quia Dominus rēgnāvit. Etenim corrēxit orbem terrae quī nōn commovēbitur; iūdicābit populōs in aequitāte.
Laetentur caelī, et exsultet terra; commoveātur mare, et plēnitūdō eius.
Gaudēbunt campī, et omnia quae in eīs sunt; tunc exsultābunt omnia ligna silvārum,
ā faciē Dominī, quia venit, quoniam venit iūdicāre terram. Iūdicābit orbem terrae in aequitāte, et populōs in vēritāte suā.
