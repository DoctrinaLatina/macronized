Initium Ēvangeliī Jēsū Chrīstī, Fīliī Deī.
Sīcut scrīptum est in Ēsāiā profētā: Ecce ego mittō Angelum meum ante faciem tuam, quī praeparābit viam tuam ante tē.
Vōx clāmantis in dēsertō: Parāte viam Dominī, rēctās facite sēmitās ejus.
Fuit Iōannēs in dēsertō baptīzāns, et praedicāns baptismum poenitentiae in remissiōnem peccātōrum.
Et ēgrediēbātur ad eum omnis Jūdaeae regiō, et Jerosolimītae ūniversī, et baptīzābantur ab illō in Iordane flūmine, cōnfitentēs peccāta sua.
Et erat Iōannēs vestītus pilīs camēlī, et zōna pellicia circā lumbōs ejus, et locustās et mel silvestre edēbat.
Et praedicābat dīcēns: Venit fortior mē post mē: cujus nōn sum dignus prōcumbēns solvere corrigiam calceāmentōrum ejus.
Ego baptīzāvī vōs aquā, ille vērō baptīzābit vōs Spīritū Sānctō.
Et factum est, in diēbus illīs vēnit Jēsūs ā Nazareth Galilaeae, et baptīzātus est ā Iōanne in Jordāne.
Et statim ascendēns dē aquā, vīdit caelōs apertōs, et Spīritum tamquam columbam dēscendentem, et manentem in ipsō.
Et vōx facta est dē caelīs: Tū es Fīlius meus dīlēctus; in tē complacuī.
Et statim Spīritus expulit eum in dēsertum.
Et erat in dēsertō quadrāgintā diēbus et quadrāgintā noctibus, et tentābātur ā Satanā; eratque cum bēstiīs, et Angelī ministrābant illī.
Postquam autem trāditus est Iōannēs, vēnit Jēsūs in Galilaeam, praedicāns ēvangelium rēgnī Deī,
et dīcēns: Quoniam implētum est tempus, et adpropinquāvit rēgnum Deī; poenitēminī, et crēdite Ēvangeliō.
Et praeteriēns secus Mare Galilaeae, vīdit Simōnem, et Andrēam frātrem ejus, mittentēs rētia in mare — erant enim piscātōrēs.
Et dīxit eīs Jēsūs: Venīte post mē, et faciam vōs fierī piscātōrēs hominum.
Et prōtinus relictīs rētibus, secūtī sunt eum.
Et prōgressus inde pusillum, vīdit Iācōbum Zebedaeī, et Iōannem frātrem ejus, et ipsōs compōnentēs rētia in nāvī.
Et statim vocāvit illōs, et relictō patre suō Zebedaeō in nāvī cum mercēnāriīs, secūtī sunt eum.
Et ingrediuntur Cafarnaum, et statim Sabbatīs ingressus in sinagōgam, docēbat eōs.
Et stupēbant super doctrīnā ejus; erat enim docēns eōs, quasi potestātem habēns, et nōn sīcut scrībae.
Et erat in sinagōgā eōrum homō in spīritū immundō, et exclāmāvit,
dīcēns: Quid nōbīs et tibī, Jēsū Nazarēne: vēnistī perdere nōs? sciō quī sīs, Sānctus Deī.
Et comminātus est eī Jēsūs, dīcēns: Obmūtēsce, et exī dē homine.
Et discerpēns eum spīritus immundus, et exclāmāns vōce magnā exiit ab eō.
Et mīrātī sunt omnēs, ita ut conquīrerent inter sē dīcentēs: Quidnam est hoc? Quaenam doctrīna haec nova? Quia in potestāte etiam spīritibus immundīs imperat, et obēdiunt eī.
Et prōcessit rūmor ejus statim in omnem regiōnem Galilaeae.
Et prōtinus ēgredientēs dē sinagōgā, vēnērunt in domum Simōnis et Andrēae, cum Iācōbō et Iōanne.
Dēcumbēbat autem socrus Simōnis febrīcitāns, et statim dīcunt eī dē illā.
Et accēdēns ēlevāvit eam, apprehēnsā manū ejus, et continuō dīmīsit eam febris, et ministrābat eīs.
Vespere autem factō cum occidisset sōl, afferēbant ad eum omnēs male habentēs, et daemonia habentēs,
et erat omnis cīvitās congregāta ad iānuam,
et cūrāvit multōs, quī vexābantur variīs languōribus, et daemonia multa ēiciēbat, et nōn sinēbat ea loquī, quoniam sciēbant eum.
Et dīlūculō valdē surgēns, ēgressus abiit in dēsertum locum, ibique ōrābat.
Et prōsecūtus est eum Simōn, et quī cum illō erant.
Et cum invēnissent eum, dīxērunt eī: Quia omnēs quaerunt tē.
Et ait illīs: Eāmus in proximōs vīcōs, et cīvitātēs, ut et ibī praedicem: ad hoc enim vēnī.
Et erat praedicāns in sinagōgīs eōrum, et in omnī Galilaeā, et daemonia ēiciēns.
Et vēnit ad eum leprōsus dēprecāns eum, et genū flexō, dīxit eī: Sī vīs, potes mē mundāre.
Jēsūs autem misertus ejus, extendit manum suam, et tangēns eum, ait illī: Volō. Mundāre.
Et cum dīxisset, statim discessit ab eō lepra, et mundātus est.
Et comminātus est eī, statimque ēiēcit illum,
et dīcit eī: Vidē nēminī dīxerīs; sed vāde, ostende tē prīncipī sacerdōtum, et offer prō ēmundātiōne tuā, quae praecēpit Mōsēs in testimōnium illīs.
At ille ēgressus coepit praedicāre, et diffāmāre sermōnem, ita ut jam nōn posset manifestē introīre in cīvitātem, sed forīs in dēsertīs locīs esset, et conveniēbant ad eum undique.
