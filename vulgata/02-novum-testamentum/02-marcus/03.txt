Et introīvit iterum in sinagōgam, et erat ibī homō habēns manum āridam.
Et observābant eum, sī Sabbatīs cūrāret, ut accūsārent illum.
Et ait hominī habentī manum āridam: Surge in medium.
Et dīcit eīs: Licet Sabbatīs benefacere, an male? Animam salvam facere, an perdere? At illī tacēbant.
Et circumspiciēns eōs cum īrā, contrīstātus super caecitāte cordis eōrum, dīcit hominī: Extende manum tuam. Et extendit, et restitūta est manus illī.
Exeuntēs autem Farīsaeī, statim cum Hērōdiānīs cōnsilium faciēbant adversus eum quōmodo eum perderent.
Jēsūs autem cum discipulīs suīs sēcessit ad mare, et multa turba ā Galilaeā et Jūdaeā secūta est eum,
et ab Jerosolimīs, et ab Idūmaeā, et trāns Iordanem, et quī circā Tirum et Sidōnem, multitūdō magna audientēs quae faciēbat, vēnērunt ad eum.
Et dīcit discipulīs suīs ut nāvicula sibī dēservīret propter turbam, nē comprimerent eum.
multōs enim sānābat ita ut irruerent in eum ut illum tangerent quotquot habēbant plāgās.
Et spīritūs immundī, cum illum vidēbant, prōcidēbant eī, et clāmābant dīcentēs:
Tū es Fīlius Deī. Et vehementer comminābātur eīs nē manifestārent illum.
Et ascendēns in montem vocāvit ad sē quōs voluit ipse, et vēnērunt ad eum.
Et fēcit ut essent duodecim cum illō, et ut mitteret eōs praedicāre.
Et dedit illīs potestātem cūrandī īnfirmitātēs, et ēiciendī daemonia.
Et imposuit Simōnī nōmen Petrus;
et Jācōbum Zebedaeī, et Iōannem frātrem Jācōbī, et imposuit eīs nōmina Boanērges, quod est, Fīliī tonitruī;
et Andrēam, et Philippum, et Bartholomaeum, et Matthaeum, et Thōmam, et Jācōbum Alfeī, et Thaddaeum, et Simōnem Cananaeum;
et Iūdās Iscarīōtem, quī et trādidit illum.
Et veniunt ad domum, et convenit iterum turba, ita ut nōn possent neque pānem mandūcāre.
Et cum audīssent suī, exiērunt tenēre eum; dīcēbant enim: Quoniam in furōrem versus est.
Et scrībae, quī ab Jerosolimīs dēscenderant, dīcēbant: Quoniam Beelzebub habet, et quia in prīncipe daemoniōrum ēicit daemonia.
Et convocātīs eīs in parabolīs dīcēbat illīs: Quōmodo potest Satanās Satanam ēicere?
Et sī rēgnum in sē dīvidātur, nōn potest rēgnum illud stāre.
Et sī domus super sēmet ipsam dispertiātur, nōn potest domus illa stāre.
Et sī Satanās cōnsurrēxerit in sēmet ipsum, dispertītus est, et nōn poterit stāre, sed fīnem habet.
Nēmō potest vāsa fortis ingressus in domum dīripere, nisi prius fortem alliget, et tunc domum ejus dīripiet.
Āmen dīcō vōbīs, quoniam omnia dīmittentur fīliīs hominum peccāta, et blasfēmiaae, quibus blasfēmāverint;
quī autem blasfēmāverit in Spīritum Sānctum, nōn habēbit remissiōnem in aeternum, sed reus erit aeternī dēlictī.
Quoniam dīcēbant: Spīritum immundum habet.
Et veniunt māter ejus et frātrēs, et foris stantēs mīsērunt ad eum vocantēs eum.
Et sedēbat circā eum turba, et dīcunt eī: Ecce māter tua et frātrēs tuī foris quaerunt tē.
Et respondēns eīs, ait: Quae est māter mea et frātrēs meī?
Et circumspiciēns eōs, quī in circuitū ejus sedēbant, ait: Ecce māter mea et frātrēs meī.
Quī enim fēcerit voluntātem Deī, hic frāter meus et soror mea et māter est.
