Et inde exsurgēns venit in fīnēs Jūdaeae ultrā Jordānen, et conveniunt iterum turbae ad eum. Et sīcut cōnsuēverat, iterum docēbat illōs.
Et accēdentēs Pharisaeī interrogābant eum: Sī licet virō uxōrem dīmittere? Tentantēs eum.
At ille respondēns, dīxit eīs: Quid vōbīs praecēpit Mōsēs?
Quī dīxērunt: Mōsēs permīsit libellum repudiī scrībere, et dīmittere.
Quibus respondēns Jēsūs, ait: Ad dūritiam cordis vestrī scrīpsit vōbīs praeceptum istud.
Ab initiō autem creātūrae masculum, et fēminam fēcit eōs Deus.
Propter hoc relinquet homō patrem suum, et mātrem, et adhaerēbit ad uxōrem suam,
et erunt duo in carne ūnā; itaque jam nōn sunt duo, sed ūna carō.
Quod ergō Deus coniūnxit, homō nōn sēparet.
Et in domō iterum discipulī ejus dē eōdem interrogāvērunt eum.
Et ait illīs: Quīcumque dīmīserit uxōrem suam, et aliam dūxerit, adulterium committit super eam.
Et sī uxor dīmīserit virum suum, et aliī nūpserit, moechātur.
Et offerēbant illī parvulōs ut tangeret illōs. Discipulī autem comminābantur offerentibus.
Quōs cum vidēret Jēsūs, indignē tulit, et ait illīs: Sinite parvulōs venīre ad mē, et nē prohibueritis eōs; tālium enim est rēgnum Deī.
Āmen dīcō vōbīs, quisquis nōn recēperit rēgnum Deī velut parvulus, nōn intrābit in illud.
Et complexāns eōs, et impōnēns manūs super illōs, benedīcēbat eōs.
Et cum ēgressus esset in viam, prōcurrēns quīdam genū flexō ante eum, rogābat eum: Magister bone, quid faciam ut vītam aeternam percipiam?
Jēsūs autem dīxit eī: Quid mē dīcis bonum? Nēmō bonus, nisi ūnus Deus.
Praecepta nōstī: nē adulterēs, nē occīdās, nē fūrēris, nē falsum testimōnium dīxeris, nē fraudem fēceris, honōrā patrem tuum et mātrem.
At ille respondēns, ait illī: Magister, haec omnia observāvī ā juventūte meā.
Jēsūs autem intuitus eum, dīlēxit eum, et dīxit eī: Ūnum tibī deest; vāde, quaecumque habēs vēnde, et dā pauperibus, et habēbis thēsaurum in caelō; et venī, sequere mē.
Quī contrīstātus in verbō, abiit moerēns; erat enim habēns multās possessiōnēs.
Et circumspiciēns Jēsūs, ait discipulīs suīs: Quam difficile quī pecūniās habent, in rēgnum Deī introībunt.
Discipulī autem obstupēscēbant in verbīs ejus. At Jēsūs rūrsus respondēns ait illīs: Fīliolī, quam difficile est, cōnfīdentēs in pecūniīs, in rēgnum Deī introīre.
Facilius est, camēlum per forāmen acūs trānsīre, quam dīvitem intrāre in rēgnum Deī.
Quī magis admīrābantur, dīcentēs ad sēmet ipsōs: Et quis potest salvus fierī?
Et intuēns illōs Jēsūs, ait: Apud hominēs impossibile est, sed nōn apud Deum; omnia enim possibilia sunt apud Deum.
Et coepit eī Petrus dīcere: Ecce nōs dīmīsimus omnia, et secūtī sumus tē.
Respondēns Iēsus, ait: Āmen dīcō vōbīs, nēmō est quī relīquerit domum, aut frātrēs, aut sorōrēs, aut patrem, aut mātrem, aut fīliōs, aut agrōs propter mē, et propter ēvangelium,
quī nōn accipiat centiēs tantum, nunc in tempore hōc; domōs, et frātrēs, et sorōrēs, et mātrēs, et fīliōs, et agrōs, cum persecūtiōnibus, et in saeculō futūrō vītam aeternam.
Multī autem erunt prīmī novissimī, et novissimī prīmī.
Erant autem in viā ascendentēs in Jerosolima, et praecēdēbat illōs Jēsūs, et stupēbant, et sequentēs timēbant. Et assūmēns iterum duodecim, coepit illīs dīcere quae essent eī ventūrus.
Quia ecce ascendimus in Jerosolima, et Fīlius hominis trādētur prīncipibus sacerdōtum, et scrībīs, et seniōribus, et damnābunt eum morte, et trādent eum Gentibus,
et illūdent eī, et cōnspuent eum, et flagellābunt eum, et interficient eum, et tertia diē resurget.
Et accēdunt ad eum Iācōbus, et Iōannēs fīliī Zebedaeī, dīcentēs: Magister, volumus ut quodcumque petierimus, faciās nōbīs.
At ille dīxit eīs: Quid vultis ut faciam vōbīs?
Et dīxērunt: Dā nōbīs ut ūnus ad dexteram tuam, et alius ad sinistram tuam sedeāmus in glōriā tuā.
Jēsūs autem ait eīs: Nescītis quid petātis. Potestis bibere calicem, quem ego bibō, aut baptismō, quō ego baptīzor, baptīzārī?
At illī dīxērunt eī: Possumus. Jēsūs autem ait eīs: Calicem quidem, quem ego bibō, bibētis; et baptismō, quō ego baptīzor, baptīzābiminī;
sedēre autem ad dexteram meam, vel ad sinistram, nōn est meum dare vōbīs, sed quibus parātum est.
Et audientēs decem coepērunt indignārī dē Iācōbō, et Iōanne.
Jēsūs autem vocāns eōs, ait illīs: Scītis quia hī, quī videntur prīncipārī Gentibus, dominantur eīs, et prīncipēs eōrum potestātem habent ipsōrum.
Nōn ita est autem in vōbīs; sed quīcumque voluerit fierī major, erit vester minister,
et quīcumque voluerit in vōbīs prīmus esse, erit omnium servus.
Nam et Fīlius hominis nōn vēnit ut ministrārētur eī, sed ut ministrāret, et daret animam suam redēmptiōnem prō multīs.
Et veniunt Hierichum, et proficīscente eō dē Jerichō, et discipulīs ejus, et plūrimā multitūdine, fīlius Timaeī Bartimeus caecus, sedēbat iuxtā viam mendīcāns.
Quī cum audīsset quia Jēsūs Nazarēnus est, coepit clāmāre, et dīcere: Iēsu fīlī Dāvīd, miserēre meī.
Et comminābantur eī multī ut tacēret. At ille multō magis clāmābat: Fīlī Dāvīd miserēre meī.
Et stāns Jēsūs praecēpit illum vocārī. Et vocant caecum dīcentēs eī: Animaequior estō; surge, vocat tē.
Quī prōiectō vestīmentō suō exiliēns, vēnit ad eum.
Et respondēns Jēsūs dīxit illī: Quid tibī vīs faciam? Caecus autem dīxit eī: Rabbonī, ut videam.
Jēsūs autem ait illī: Vāde, fidēs tua tē salvum fēcit. Et cōnfestim vīdit, et sequēbātur eum in viā.
