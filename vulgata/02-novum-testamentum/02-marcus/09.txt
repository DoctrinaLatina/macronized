Et post diēs sex assūmit Jēsūs Petrum, et Iācōbum, et Iōannem, et dūcit illōs in montem excelsum seorsum sōlōs, et trānsfigūrātus est cōram ipsīs.
Et vestīmenta ejus facta sunt splendentia, et candida nimis velut nix, quālia fullō nōn potest super terram candida facere.
Et appāruit illīs Hēlīas cum Mōse, et erant loquentēs cum Jēsū.
Et respondēns Petrus, ait Jēsū: Rabbī, bonum est nōs hīc esse; et faciāmus tria tabernācula, tibī ūnum, et Mōsī ūnum, et Hēlīae ūnum.
Nōn enim sciēbat quid dīceret, erant enim timōre exterritī.
Et facta est nūbēs obumbrāns eōs, et vēnit vōx dē nūbe, dīcēns: Hic est Fīlius meus cārissimus: audīte illum.
Et statim circumspicientēs, nēminem amplius vīdērunt, nisi Jēsūm tantum sēcum.
Et dēscendentibus illīs dē monte, praecēpit illīs nē cuīquam quae vīdissent, nārrārent, nisi cum Fīlius hominis ā mortuīs resurrēxerit.
Et verbum continuērunt apud sē; conquīrentēs quid esset, cum ā mortuīs resurrēxerit.
Et interrogābant eum, dīcentēs: Quid ergō dīcunt Pharīsaeī, et scrībae, quia Eliam oportet venīre prīmum?
Quī respondēns, ait illīs: Hēlīas cum vēnerit prīmō, restituet omnia; et quō modo scrīptum est in Fīlium hominis, ut multa patiātur et contemnātur.
Sed dīcō vōbīs quia et Hēlīas venit, et fēcērunt illī quaecumque voluērunt, sīcut scrīptum est dē eō.
Et veniēns ad discipulōs suōs, vīdit turbam magnam circā eōs, et scrībās conquīrentēs cum illīs.
Et cōnfestim omnis populus vidēns Jēsūm, stupefactus est, et expāvērunt, et accurrentēs salūtābant eum.
Et interrogāvit eōs: Quid inter vōs conquīritis?
Et respondēns ūnus dē turbā, dīxit: Magister, attulī fīlium meum ad tē habentem spīritum mūtum,
quī ubicumque eum apprehenderit, allīdit illum, et spūmat, et strīdet dentibus, et ārēscit; et dīxī discipulīs tuīs ut ēicerent illum, et nōn potuērunt.
Quī respondēns eīs, dīxit: Ō generātiō incrēdula, quamdiū apud vōs erō? Quamdiū vōs patiar? Afferte illum ad mē.
Et attulērunt eum. Et cum vīdisset eum, statim spīritus conturbāvit illum, et ēlīsus in terram, volūtābātur spūmāns.
Et interrogāvit patrem ejus: Quantum temporis est ex quō eī hoc accidit? At ille ait: Ab īnfantiā.
Et frequenter eum in ignem, et in aquās mīsit ut eum perderet. Sed sī quid potes, adjuvā nōs, misertus nostrī.
Jēsūs autem ait illī: Sī potes crēdere, omnia possibilia sunt crēdentī.
Et continuō exclāmāns pater puerī, cum lacrimīs aiēbat: Crēdō, Domine. Adjuvā incrēdulitātem meam.
Et cum vidēret Jēsūs concurrentem turbam, comminātus est spīrituī immundō, dīcēns illī: Surde et mūte spīritus, ego praecipiō tibī, exī ab eō, et amplius nē introeās in eum.
Et exclāmāns, et multum discerpēns eum, exiit ab eō, et factus est sīcut mortuus, ita ut multī dīcerent: Quia mortuus est.
Jēsūs autem tenēns manum ejus, ēlevāvit eum, et surrēxit.
Et cum introīsset in domum, discipulī ejus sēcrētō interrogābant eum: Quārē nōs nōn potuimus ēicere eum?
Et dīxit illīs: Hoc genus in nūllō potest exīre, nisi in ōrātiōne, et ieiūniō.
Et inde profectī praetergrediēbantur Galilaeam; nec volēbat quemquam scīre.
Docēbat autem discipulōs suōs, et dīcēbat illīs: Quoniam fīlius hominis trādētur in manūs hominum, et occīdent eum, et occīsus tertiā diē resurget.
At illī ignōrābant verbum, et timēbant interrogāre eum.
Et vēnērunt Cafarnaum. Quī cum domī essent, interrogābat eōs: Quid in viā tractābātis?
At illī tacēbant. Siquidem in viā inter sē disputāvērunt, quis eōrum major esset.
Et resīdēns vocāvit duodecim, et ait illīs: Sī quis vult prīmus esse, erit omnium novissimus, et omnium minister.
Et accipiēns puerum, statuit eum in mediō eōrum. Quem cum complexus esset, ait illīs:
Quisquis ūnum ex huiusmodī puerīs recēperit in nōmine meō, mē recipit. Et quīcumque mē suscēperit, nōn mē suscipit, sed eum, quī mīsit mē.
Respondit illī Iōannēs, dīcēns: Magister, vīdimus quemdam in nōmine tuō ēicientem daemonia, quī nōn sequitur nōs, et prohibuimus eum.
Jēsūs autem ait: Nōlīte prohibēre eum. Nēmō est enim quī faciat virtūtem in nōmine meō, et possit cito male loquī dē mē.
Quī enim nōn est adversum vōs, prō vōbīs est.
Quisquis enim pōtum dederit vōbīs calicem aquae in nōmine meō, quia Chrīstī estis: Āmen dīcō vōbīs, nōn perdet mercēdem suam.
Et quisquis scandalizāverit ūnum ex hīs pusillīs crēdentibus in mē; bonum est eī magis sī circumdarētur mola asināria collō ejus, et in mare mitterētur.
Et sī scandalizāverit tē manus tua, abscīde illam; bonum est tibī dēbilem introīre in vītam, quam duās manūs habentem īre in Gehennam, in ignem inextinguibilem,
ubī vermis eōrum nōn moritur, et ignis nōn extinguitur.
Et sī pēs tuus tē scandalizat, amputā illum; bonum est tibī claudum introīre in vītam aeternam, quam duōs pedēs habentem mittī in gehennam ignis inextinguibilis,
ubī vermis eōrum nōn moritur, et ignis nōn extinguitur.
Quod sī oculus tuus scandalizat tē, ēice eum; bonum est tibī luscum introīre in rēgnum Deī, quam duōs oculōs habentem mittī in gehennam ignis,
ubī vermis eōrum nōn moritur, et ignis nōn extinguitur.
Omnis enim igne saliētur, et omnis victima sale saliētur.
Bonum est sāl; quod sī sāl īnsulsum fuerit: in quō illud condiētis? Habēte in vōbīs sāl, et pācem habēte inter vōs.
