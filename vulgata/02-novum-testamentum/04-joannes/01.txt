In prīncipiō erat Verbum, et Verbum erat apud Deum, et Deus erat Verbum.
Hoc erat in prīncipiō apud Deum.
Omnia per ipsum facta sunt, et sine ipsō factum est nihil, quod factum est.
In ipsō vīta erat, et vīta erat lūx hominum,
et lūx in tenebrīs lūcet, et tenebrae eam nōn comprehendērunt.
Fuit homō missus ā Deō, cuj nōmen erat Jōannēs.
Hic vēnit in testimōnium ut testimōnium perhibēret dē lūmine, ut omnēs crēderent per illum.
Nōn erat ille lūx, sed ut testimōnium perhibēret dē lūmine.
Erat lūx vēra, quae illūminat omnem hominem venientem in hunc mundum.
In mundō erat, et mundus per ipsum factus est, et mundus eum nōn cognōvit.
In propriā vēnit, et suī eum nōn recēpērunt.
Quotquot autem recēpērunt eum, dedit eīs potestātem fīliōs Deī fierī, hīs quī crēdunt in nōmine ejus,
quī nōn ex sanguinibus, neque ex voluntāte carnis, neque ex voluntāte virī, sed ex Deō nātī sunt.
Et verbum carō factum est et habitāvit in nōbīs, et vīdimus glōriam ejus, glōriam quasi ūnigenitī ā Patre, plēnum grātiae et vēritātis.
Jōannēs testimōnium perhibet dē ipsō et clāmat, dīcēns: Hic erat, quem dīxī: Quī post mē ventūrus est, ante mē factus est, quia prior mē erat.
Et dē plēnitūdine ejus nōs omnēs accēpimus, et grātiam prō grātiā;
quia lēx per Mōsem data est; grātia et vēritās per Jēsum Chrīstum facta est.
Deum nēmō vīdit umquam; ūnigenitus Fīlius, quī est in sinū Patrīs, ipse ēnārrāvit.
Et hoc est testimōnium Jōannis, quandō mīsērunt Jūdaeī ab Jerosolimīs sacerdōtēs et Lēvītās ad eum ut interrogārent eum: Tū quis es?
Et cōnfessus est et nōn negāvit, et cōnfessus est: Quia nōn sum ego Chrīstus.
Et interrogāvērunt eum: Quid ergō? Ēlīās es tū? Et dīxit: Nōn sum. Profēta es tū? Et respondit: Nōn.
Dīxērunt ergō eī: Quis es ut respōnsum dēmus hīs, quī mīsērunt nōs? Quid dīcis dē tē ipsō?
Ait: Ego vōx clāmantis in dēsertō: Dīrigite viam Dominī, sīcut dīxit Īsaiās profēta.
Et quī missī fuerant, erant ex Pharīsaeīs.
Et interrogāvērunt eum, et dīxērunt eī: Quid ergō baptīzās, sī tū nōn es Chrīstus, neque Ēlīās, neque profēta?
Respondit eīs Jōannēs, dīcēns: Ego baptīzō in aquā, medius autem vestrum stetit, quem vōs nescītis.
Ipse est, quī post mē ventūrus est, quī ante mē factus est, cujus ego nōn sum dignus ut solvam ejus corrigiam calceāmentī.
Haec in Bēthaniā facta sunt trāns Jordānem, ubī erat Jōannēs baptīzāns.
Alterā diē vīdit Jōannēs Jēsum venientem ad sē, et ait: Ecce agnus Deī; ecce quī tollit peccātum mundī.
Hic est, dē quō dīxī: Post mē venit vir, quī ante mē factus est, quia prior mē erat.
Et ego nesciēbam eum, sed ut manifestētur in Isrāhēl, proptereā vēnī ego in aquā baptīzāns.
Et testimōnium perhibuit Jōannēs, dīcēns: Quia vīdī Spīritum dēscendentem quasi columbam dē caelō, et mānsit super eum.
Et ego nesciēbam eum, sed quī mīsit mē baptīzāre in aquā, ille mihī dīxit: Super quem vīderīs Spīritum dēscendentem et manentem super eum, hic est quī baptīzat in Spīritū Sānctō.
Et ego vīdī, et testimōnium perhibuī quia hic est Fīlius Deī.
Alterā diē iterum stābat Jōannēs et ex discipulīs ejus duo.
Et respiciēns Jēsum ambulantem, dīcit: Ecce agnus Deī.
Et audiērunt eum duo discipulī loquentem, et secūtī sunt Jēsum.
Conversus autem Jēsus, et vidēns eōs sequentēs sē, dīcit eīs: Quid quaeritis? Quī dīxērunt eī: Rabbī — quod dīcitur interpretātum Magister — ubī habitās?
Dīcit eīs: Venīte et vidēte. Vēnērunt et vīdērunt ubī manēret, et apud eum mānsērunt diē illō; hōra autem erat quasi decima.
Erat autem Andrēās, frāter Simōnis Petrī, ūnus ex duōbus, quī audierant ā Jōanne et secūtī fuerant eum.
Invenit hic prīmum frātrem suum Simōnem, et dīcit eī: Invēnimus Messīam — quod est interpretātum Chrīstus.
Et addūxit eum ad Jēsum. Intuitus autem eum Jēsus, dīxit: Tū es Simōn fīlius Jōnae; tū vocāberis Cēfās — quod interpretātur Petrus.
In crāstinum voluit exīre in Galilaeam, et invenit Philippum, et dīcit eī Jēsus: Sequere mē.
Erat autem Philippus ā Bethsaidā, cīvitāte Andrēae et Petrī.
Invenit Philippus Nathanahēl, et dīcit eī: Quem scrīpsit Mōses in Lēge et Profētae invēnimus, Jēsum fīlium Joseph ā Nāzareth.
Et dīxit eī Nathanahēl: Ā Nāzareth potest aliquid bonī esse? Dīcit eī Philippus: Venī et vidē.
Vīdit Jēsus Nathanahēl venientem ad sē, et dīcit dē eō: Ecce vērē Isrāhēlita, in quō dolus nōn est.
Dīcit eī Nathanahēl: Unde mē nōstī? Respondit Jēsus, et dīxit eī: Priusquam tē Philippus vocāvit, cum essēs sub fīcū, vīdī tē.
Respondit eī Nathanahēl, et ait: Rabbī, tū es Fīlius Deī, tū es Rēx Isrāhēl.
Respondit Jēsus, et dīxit eī: Quia dīxī tibī, vīdī tē sub fīcū, crēdis; majus hīs vidēbis.
Et dīcit eī: Āmen, āmen, dīcō vōbīs, vidēbitis caelum apertum, et angelōs Deī ascendentēs et dēscendentēs suprā Fīlium hominis.
