Ut ergō cognōvit Jēsūs quia audiērunt Farīsaeī quod Jēsūs plūrēs discipulōs facit, et baptīzat, quam Jōannēs,
quamquam Jēsūs nōn baptīzāret, sed discipulī ejus,
relīquit Jūdaeam, et abiit iterum in Galilaeam.
Oportēbat autem eum trānsīre per Samarīam.
Venit ergō in cīvitātem Samarīae, quae dīcitur Sichar, juxtā praedium quod dedit Jācōb Joseph fīliō suō.
Erat autem ibī fōns Jācōb. Jēsūs ergō fatīgātus ex itinere, sedēbat sīc suprā fontem; hōra erat quasi sexta.
Venit mulier dē Samarīā haurīre aquam. Dīcit eī Jēsūs: Dā mihī bibere;
discipulī enim ejus abierant in cīvitātem ut cibōs emerent.
Dīcit ergō eī mulier illa Samarītāna: Quōmodo tū, Jūdaeus cum sīs, bibere ā mē poscis, quae sum mulier Samarītāna? Nōn enim coūtuntur Jūdaeī Samarītānīs.
Respondit Jēsūs, et dīxit eī: Sī scīrēs dōnum Deī, et quis est, quī dīcit tibī: Dā mihī bibere, tū forsitan petīssēs ab eō, et dedisset tibī aquam vīvam.
Dīcit eī mulier: Domine, neque in quō hauriās habēs, et puteus altus est; unde ergō habēs aquam vīvam?
Numquid tū major es patre nostrō Jācōb, quī dedit nōbīs puteum, et ipse ex eō bibit, et fīliī ejus, et pecora ejus?
Respondit Jēsūs, et dīxit eī: Omnis quī bibit ex aquā hāc sitiet iterum;
quī autem biberit ex aquā, quam ego dabō eī, nōn sitiet in aeternum; sed aqua, quam ego dabō eī, fīet in eō fōns aquae salientis in vītam aeternam.
Dīcit ad eum mulier: Domine, dā mihī hanc aquam, ut nōn sitiam, neque veniam hūc haurīre.
Dīcit eī Jēsūs: Vāde, vocā virum tuum, et venī hūc.
Respondit mulier, et dīxit: Nōn habeō virum. Dīcit eī Jēsūs: Bene dīxistī, quia nōn habeō virum;
quīnque enim virōs habuistī, et nunc quem habēs, nōn est tuus vir. Hoc vērē dīxistī.
Dīcit eī mulier: Domine, videō quia profēta es tū.
Patrēs nostrī in monte hōc adōrāvērunt, et vōs dīcitis, quia Ierosolymis est locus, ubī adōrāre oportet.
Dīcit eī Jēsūs: Mulier, crēde mihī, quia venit hōra, quandō neque in monte hōc neque in Ierosolymīs adōrābitis Patrem.
Vōs adōrātis quod nescītis; nōs adōrāmus quod scīmus, quia salūs ex Jūdaeīs est.
Sed venit hōra, et nunc est, quandō vērī adōrātōrēs adōrābunt Patrem in spīritū et vēritāte; nam et Pater tālēs quaerit, quī adōrent eum.
Spīritus est Deus, et eōs quī adōrant eum, in spīritū et vēritāte oportet adōrāre.
Dīcit eī mulier: Sciō quia Messīās venit, quī dīcitur Chrīstus; cum ergō vēnerit ille, nōbīs adnūntiābit omnia.
Dīcit eī Jēsūs: Ego sum, quī loquor tēcum.
Et continuō vēnērunt discipulī ejus, et mīrābantur quia cum muliere loquēbātur. Nēmō tamen dīxit: Quid quaeris, aut: Quid loqueris cum eā?
Relīquit ergō hidriam suam mulier, et abiit in cīvitātem, et dīcit illīs hominibus:
Venīte, et vidēte hominem, quī dīxit mihī omnia quaecumque fēcī. Numquid ipse est Chrīstus?
Exiērunt ergō dē cīvitāte, et veniēbant ad eum.
Intereā rogābant eum discipulī, dīcentēs: Rabbī, mandūcā.
Ille autem dīcit eīs: Ego cibum habeō mandūcāre, quem vōs nescītis.
Dīcēbant ergō discipulī ad invicem: Numquid aliquis attulit eī mandūcāre?
Dīcit eīs Jēsūs: Meus cibus est ut faciam voluntātem ejus quī mīsit mē, ut perficiam opus ejus.
Nōnne vōs dīcitis: Quod adhūc quattuor mēnsēs sunt, et messis venit? Ecce dīcō vōbīs: Levātē oculōs vestrōs, et vidēte regiōnēs, quia albae sunt jam ad messem.
Et quī mētit, mercēdem accipit, et congregat frūctum in vītam aeternam; ut et quī sēminat, simul gaudeat, et quī mētit.
In hōc enim est verbum vērum: Quia alius est quī sēminat, et alius est quī mētit.
Ego mīsī vōs metere quod vōs nōn labōrāstis; aliī labōrāvērunt, et vōs in labōrēs eōrum introistis.
Ex cīvitāte autem illā multī crēdidērunt in eum Samarītānōrum, propter verbum mulieris testimōnium perhibentis: Quia dīxit mihī omnia quaecumque fēcī.
Cum vēnissent ergō ad illum Samarītānī, rogāvērunt eum ut ibī manēret, et mānsit ibī duōs diēs.
Et multō plūrēs crēdidērunt in eum propter sermōnem ejus.
Et mulierī dīcēbant: Quia jam nōn propter tuam loquēlam crēdimus; ipsī enim audīvimus, et scīmus quia hic est vērē Salvātor mundī.
Post duōs autem diēs exiit inde, et abiit in Galilaeam.
Ipse enim Jēsūs testimōnium perhibuit quia Profēta in suā patriā honōrem nōn habet.
Cum ergō vēnisset in Galilaeam, excēpērunt eum Galilaeī, cum omnia vīdissent quae fēcerat Ierosolymis in diē fēstō; et ipsī enim vēnerant ad diem fēstum.
Venit ergō iterum in Cana Galilaeae, ubī fēcit aquam vīnum. Et erat quīdam rēgulus, cujus fīlius īnfirmābātur Cafarnāum.
Hic cum audīsset quia Jēsūs advenīret ā Jūdaeā in Galilaeam, abiit ad eum, et rogābat eum ut dēscenderet, et sānāret fīlium ejus: incipiēbat enim morī.
Dīxit ergō Jēsūs ad eum: Nisi signa et prōdigia vīderītis, nōn crēditis.
Dīcit ad eum rēgulus: Domine, dēscende prius quam moriātur fīlius meus.
Dīcit eī Jēsūs: Vāde, fīlius tuus vīvit. Crēdidit homō sermōnī quem dīxit eī Jēsūs, et ībat.
Jam autem eō dēscendente, servī occurrērunt eī, et nūntiāvērunt, dīcentēs, quia fīlius ejus vīveret.
Interrogābat ergō hōram ab eīs in quā melius habuerit. Et dīxērunt eī: Quia heri hōrā septimā relīquit eum febris.
Cognōvit ergō pater, quia illa hōra erat in quā dīxit eī Jēsūs: Fīlius tuus vīvit; et crēdidit ipse, et domus ejus tōta.
Hoc iterum secundum signum fēcit Jēsūs, cum vēnisset ā Jūdaeā in Galilaeam.
