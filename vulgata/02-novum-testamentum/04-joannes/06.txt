Post haec abiit Iēsūs trāns mare Galilaeae, quod est Tiberiadis,
et sequēbātur eum multitūdō magna, quia vidēbant signa quae faciēbat super hīs quī īnfirmābantur.
Subiit ergō in montem Iēsūs, et ibi sedēbat cum discipulīs suīs.
Erat autem proximum Pascha, diēs fēstus Jūdaeōrum.
Cum sublevāsset ergō oculōs Iēsūs et vīdisset quia multitūdō maxima venit ad eum, dīxit ad Philippum: Unde emēmus pānēs, ut mandūcent hī?
Hoc autem dīcēbat tentāns eum; ipse enim sciēbat quid esset factūrus.
Respondit eī Philippus: Ducentōrum dēnāriōrum pānēs nōn sufficiunt eīs, ut ūnusquisque modicum quid accipiat.
Dīcit eī ūnus ex discipulīs ejus, Andrēās, frāter Simōnis Petrī:
Est puer ūnus hīc quī habet quīnque pānēs hordeāceōs et duōs piscēs; sed haec quid sunt inter tantōs?
Dīxit ergō Iēsūs: Facite hominēs discumbere. Erat autem foenum multum in locō. Discubuērunt ergō virī, numerō quasi quīnque mīllia.
Accēpit ergō Iēsūs pānēs, et cum grātiās ēgisset, distribuit discumbentibus; similiter et ex piscibus, quantum volēbant.
Ut autem implētī sunt, dīxit discipulīs suīs: Colligite quae superāvērunt fragmenta, nē pereant.
Collēgērunt ergō, et implēvērunt duodecim cophinōs fragmentōrum ex quīnque pānibus hordeāceīs, quae superfuērunt hīs quī mandūcāverant.
Illī ergō hominēs cum vīdissent quod Iēsūs fēcerat signum, dīcēbant: Quia hic est vērē prophēta, quī ventūrus est in mundum.
Iēsūs ergō, cum cognōvisset quia ventūrī essent ut raperent eum, et facerent eum rēgem, fūgit iterum in montem ipse sōlus.
Ut autem sērō factum est, dēscendērunt discipulī ejus ad mare.
Et cum ascendissent nāvim, vēnērunt trāns mare in Capharnāum. Et tenebrae jam factae erant, et nōn vēnerat ad eōs Iēsūs.
Mare autem, ventō magnō flante, exsurgēbat.
Cum rēmigāssent ergō quasi stadia vīgintī quīnque aut trīgintā, vident Iēsūm ambulantem suprā mare, et proximum nāvī fierī, et timuērunt.
Ille autem dīcit eīs: Ego sum; nōlīte timēre.
Voluērunt ergō accipere eum in nāvim, et statim nāvis fuit ad terram, in quam ībant.
Alterā diē, turba, quae stābat trāns mare, vīdit quia nāvicula alia nōn erat ibi nisi ūna, et quia nōn introīsset cum discipulīs suīs Iēsūs in nāvim, sed sōlī discipulī ejus abīssent;
aliae vērō supervēnērunt nāvēs ā Tiberiade juxtā locum ubi mandūcāvērunt pānem, grātiās agente Dominō.
Cum ergō vīdisset turba quia Iēsūs nōn esset ibi, neque discipulī ejus, ascendērunt in nāviculās, et vēnērunt Capharnāum quaerentēs Iēsum.
Et cum invēnissent eum trāns mare, dīxērunt eī: Rabbī, quandō hūc vēnistī?
Respondit eīs Iēsūs, et dīxit: Āmēn, āmēn, dīcō vōbīs, quaeritis mē nōn quia vīdistis signa, sed quia mandūcāstis ex pānibus et saturātī estis.
Operāminī nōn cibum quī perit, sed quī permanet in vītam aeternam, quem Fīlius hominis dabit vōbīs; hunc enim Pater signāvit Deus.
Dīxērunt ergō ad eum: Quid faciēmus, ut operēmur opera Deī?
Respondit Iēsūs, et dīxit eīs: Hoc est opus Deī, ut crēdātis in eum quem mīsit ille.
Dīxērunt ergō eī: Quod ergō tū facis signum ut videāmus et crēdāmus tibi? Quid operāris?
Patres nostri manducaverunt manna in deserto, sicut scriptum est: Panem de caelo dedit eis manducare.
Dixit ergo eis Iesus: Amen, amen, dico vobis, non Moyses dedit vobis panem de caelo, sed Pater meus dat vobis panem de caelo verum.
Panis enim Dei est qui de caelo descendit, et dat vitam mundo.
Dixerunt ergo ad eum: Domine, semper da nobis panem hunc.
Dixit autem eis Iesus: Ego sum panis vitae. Qui venit ad me, non esuriet, et qui credit in me, non sitiet umquam.
Sed dixi vobis quia et vidistis me, et non creditis.
Omne quod dat mihi Pater, ad me veniet, et eum qui venit ad me, non eiiciam foras;
quia descendi de caelo, non ut faciam voluntatem meam, sed voluntatem eius, qui misit me.
Haec est autem voluntas eius qui misit me, Patris, ut omne quod dedit mihi, non perdam ex eo, sed resuscitem illud in novissimo die.
Haec est autem voluntas Patris mei, qui misit me, ut omnis qui videt Filium, et credit in eum, habeat vitam aeternam, et ego resuscitabo eum in novissimo die.
Murmurabant ergo Iudaei de illo, quia dixisset: Ego sum panis vivus qui de caelo descendi.
Et dicebant: Nonne hic est Iesus, filius Ioseph, cuius nos novimus patrem et matrem? Quomodo ergo dicit hic: Quia de caelo descendi?
Respondit ergo Iesus, et dixit eis: Nolite murmurare in invicem.
Nemo potest venire ad me, nisi Pater, qui misit me, traxerit eum; et ego resuscitabo eum in novissimo die.
Est scriptum in Prophetis: Et erunt omnes docibiles Dei. Omnis, qui audivit a Patre et didicit, venit ad me.
Non quia Patrem vidit quisquam, nisi is qui est a Deo, hic vidit Patrem.
Amen, amen, dico vobis, qui credit in me, habet vitam aeternam.
Ego sum panis vitae.
Patres vestri manducaverunt manna in deserto, et mortui sunt.
Hic est panis de caelo descendens, ut si quis ex ipso manducaverit, non moriatur.
Ego sum panis vivus, qui de caelo descendi; si quis manducaverit ex hoc pane, vivet in aeternum, et panis quem ego dabo, caro mea est pro mundi vita.
Litigabant ergo Iudaei ad invicem, dicentes: Quomodo potest hic nobis carnem suam dare ad manducandum?
Dixit ergo eis Iesus: Amen, amen, dico vobis, nisi manducaveritis carnem Filii hominis, et biberitis eius sanguinem, non habebitis vitam in vobis.
Qui manducat meam carnem, et bibit meum sanguinem, habet vitam aeternam, et ego resuscitabo eum in novissimo die.
Caro enim mea vere est cibus, et sanguis meus vere est potus.
Qui manducat meam carnem, et bibit meum sanguinem, in me manet, et ego in illo.
Sicut misit me vivens Pater, et ego vivo propter Patrem, et qui manducat me, et ipse vivet propter me.
Hic est panis, qui de caelo descendit. Non sicut manducaverunt patres vestri manna et mortui sunt; qui manducat hunc panem, vivet in aeternum.
Haec dixit in synagoga, docens in Capharnaum.
Multi ergo audientes ex discipulis eius, dixerunt: Durus est hic sermo, et quis potest eum audire?
Sciens autem Iesus apud semetipsum quia murmurarent de hoc discipuli eius, dixit eis: Hoc vos scandalizat?
Si ergo videritis Filium hominis ascendentem ubi erat prius?
Spiritus est qui vivificat; caro non prodest quidquam. Verba quae ego locutus sum vobis, spiritus et vita sunt.
Sed sunt quidam ex vobis qui non credunt. Sciebat enim ab initio Iesus qui essent non credentes, et quis traditurus esset eum.
Et dicebat: Propterea dixi vobis, quia nemo potest venire ad me, nisi fuerit ei datum a Patre meo.
Ex hoc multi discipulorum eius abierunt retro, et iam non cum illo ambulabant.
Dixit ergo Iesus ad duodecim: Numquid et vos vultis abire?
Respondit ergo ei Simon Petrus: Domine, ad quem ibimus? Verba vitae aeternae habes.
Et nos credidimus et cognovimus quia tu es Christus, Filius Dei.
Respondit eis Iesus: Nonne ego vos duodecim elegi? Et ex vobis unus diabolus est.
Dicebat autem Iudam, Simonis Iscariotem; hic enim erat traditurus eum, cum esset unus ex duodecim.
