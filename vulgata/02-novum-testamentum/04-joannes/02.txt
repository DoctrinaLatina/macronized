Et diē tertiā nūptiae factae sunt in Cānā Galilaeae, et erat māter Jēsū ibī.
Vocātus est autem et Jēsūs, et discipulī ejus, ad nūptiās.
Et dēficiente vīnō, dīcit māter Jēsū ad eum: Vīnum nōn habent.
Et dīcit eī Jēsūs: Quid mihī, et tibī est, mulier? Nōndum venit hōra mea.
Dīcit māter ejus ministrīs: Quodcumque dīxerit vōbīs, facite.
Erant autem ibī lapideae hidriae sex positae secundum pūrificātiōnem Jūdaeōrum, capientēs singulae metrētās bīnās vel ternās.
Dīcit eīs Jēsūs: Implēte hidriās aquā. Et implēvērunt eās usque ad summum.
Et dīcit eīs Jēsūs: Haurīte nunc, et ferte architrīclīniō. Et tulērunt.
Ut autem gustāvit architrīclīnus aquam vīnum factam, et nōn sciēbat unde esset, ministrī autem sciēbant, quī hauserant aquam, vocat spōnsum architrīclīnius,
et dīcit eī: Omnis homō prīmum bonum vīnum pōnit, et cum inēbriātī fuerint, tunc id, quod dēterius est. Tū autem servāstī bonum vīnum usque adhūc.
Hoc fēcit initium signōrum Jēsūs in Canā Galilaeae et manifestāvit glōriam suam, et crēdidērunt in eum discipulī ejus.
Post hōc dēscendit Cafarnāum, ipse et māter ejus et frātrēs ejus et discipulī ejus, et ibī mānsērunt nōn multīs diēbus.
Et prope erat Pascha Jūdaeōrum, et ascendit Jēsūs Jerosolimam,
et invēnit in templō vēndentēs bovēs et ovēs et columbās, et nummulāriōs sedentēs.
Et cum fēcisset quasi flagellum dē fūniculīs, omnēs ējēcit dē templō, ovēs quoque et bovēs, et numulāriōrum effūdit aes, et mēnsās subvertit.
Et hīs quī columbās vēndēbant, dīxit: Auferte ista hinc, et nōlīte facere domum Patrīs meī domum negōtiātiōnis.
Recordātī sunt vērō discipulī ejus quia scrīptum est: Zēlus domūs tuae comēdit mē.
Respondērunt ergō Jūdaeī, et dīxērunt eī: Quod signum ostendis nōbīs, quia haec facis?
Respondit Jēsūs, et dīxit eīs: Solvite templum hoc, et in tribus diēbus excitābō illud.
Dīxērunt ergō Jūdaeī: Quadrāgintā et sex annīs aedificātum est templum hoc, et tū in tribus diēbus excitābis illud?
Ille autem dīcēbat dē Templō corporis suī.
Cum ergō resurrēxisset ā mortuīs, recordātī sunt discipulī ejus quia hoc dīcēbat, et crēdidērunt scrīptūrae et sermōnī quem dīxit Jēsūs.
Cum autem esset Jerosolimis in Paschā in diē fēstō, multī crēdidērunt in nōmine ejus, videntēs signa ejus quae faciēbat.
Ipse autem Jēsūs nōn crēdēbat sēmet ipsum eīs, eō quod ipse nōsset omnēs,
et quia opus eī nōn erat ut quis testimōnium perhibēret dē homine, ipse enim sciēbat quid esset in homine.
