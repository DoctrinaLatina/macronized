PSALMUS IPSĪ DĀVĪD QUĀRTĀ SABBATĪ: Deus ultiōnum Dominus; Deus ultiōnum līberē ēgit.
Exaltāre, quī jūdicās terram; redde retribūtiōnem superbīs.
Usquequo peccātōrēs, Domine, usquequo peccātōrēs glōriābuntur?
Effābuntur et loquentur inīquitātem; loquentur omnēs, quī operantur injūstitiam?
Populum tuum, Domine, humiliāvērunt, et hērēditātem tuam vexāvērunt.
Viduam et advenam interfēcērunt, et pūpillōs occīdērunt.
Et dīxērunt: Nōn vidēbit Dominus, nec intelleget Deus Jācōb.
Intellegite, insapientēs in populō, et, stultī, aliquandō sapite.
Quī plantāvit aurem, nōn audiet? Aut quī fīnxit oculum, nōn consīderat?
Quī corripit gentēs nōn arguet? Quī docet hominem scientiam?
Dominus scit cōgitātiōnēs hominum, quoniam vānae sunt.
Beātus homō, quem tū ērudīverīs Domine, et dē lēge tuā docuerīs eum,
ut mītigēs eī ā diēbus malīs, dōnec fodiātur peccātōrī fovea.
Quia nōn repellet Dominus plēbem suam, et hērēditātem suam nōn dērelinquet,
quoadusque jūstitia convertātur in jūdicium, et quī jūxtā illam omnēs quī rēctō sunt corde.
Quis consurget mihī adversus malignantēs? Aut quis stābit mēcum adversus operantēs inīquitātem?
Nisi quia Dominus adjūvit mē, paulō minus habitāsset in infernō anima mea.
Sī dīcēbam: Mōtus est pēs meus; misericordia tua, Domine, adjuvābat mē.
Secundum multitūdinem dolōrum meōrum in corde meō, consōlātiōnēs tuae laetificāvērunt animam meam.
Numquid adhaeret tibī sēdēs inīquitātis, quī fingis labōrem in praeceptō?
Captābunt in animam jūstī, et sanguinem innocentem condemnābunt.
Et factus est mihī Dominus in refugium, et Deus meus in adjūtōrium speī meae.
Et reddet illīs inīquitātem ipsōrum, et in malitiā eōrum disperdet eōs; disperdet illōs Dominus Deus noster.
