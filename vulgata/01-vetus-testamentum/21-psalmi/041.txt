IN FĪNEM INTELLĒCTUS FĪLIĪS CORE:
Quemadmodum dēsīderat cervus ad fontēs aquārum, ita dēsīderat anima mea ad tē, Deus.
Sitīvit anima mea ad Deum fortem vīvum; quandō veniam et appārēbō ante faciem Deī?
Fuērunt mihī lacrimae meae pānēs diē ac nocte, dum dīcitur mihī quotīdiē: Ubī est Deus tuus?
Haec recordātus sum, et effūdī in mē animam meam, quoniam trānsībō in locum tabernāculī admīrābilis, usque ad dōnum Deī, in vōce exsultātiōnis, et confessiōnis, sonus epulantis.
Quārē trīstis es, anima mea? Et quārē conturbās mē? Spērā in Deō, quoniam adhūc confitēbor illī, salūtāre vultūs meī, et Deus meus.
Ad mē ipsum anima mea conturbāta est; proptereā memor erō tuī dē terrā Jordānis, et Hermonum ā monte modicō.
Abissus abissum invocat, in vōce cataractārum tuārum; omnia excelsa tua et flūctūs tuī super mē trānsīvērunt.
In diē mandāvit Dominus misericordiam suam, et nocte canticum ejus. Apud mē ōrātiō Deō vītae meae.
Dīcam Deō: Susceptor meus es; quārē oblītus es meī? Et quārē contrīstātus incēdō, dum afflīgit mē inimīcus?
Dum confringuntur ossa mea, exprobrāvērunt mihī quī trībulant mē inimīcī meī, dum dīcunt mihī per singulōs diēs: Ubī est Deus tuus?
Quārē trīstis es, anima mea? Et quārē conturbās mē? Spērā in Deō, quoniam adhūc confitēbor illī, salūtāre vultūs meī, et Deus meus.
