IN FĪNEM PRŌ OCCULTĪS FĪLIĪ PSALMUS DĀVĪD:
Cōnfitēbor tibī, Domine, in tōtō corde meō; nārrābō omnia mīrābilia tua.
Laetābor et exsultābō in tē; psallam nōminī tuō, Altissime,
In convertendō inimīcum meum retrōrsum; infirmābuntur, et perībunt ā faciē tuā.
Quoniam fēcistī jūdicium meum et causam meam; sēdistī super thronum quī jūdicās jūstitiam.
Increpāstī Gentēs, et perīvit impius; nōmen eōrum dēlēstī in aeternum et in saeculum saeculī.
Inimīcī dēfēcērunt frameae in fīnem, et cīvitātēs eōrum dēstrūxistī. Perīvit memoria eōrum cum sonitū;
et Dominus in aeternum permanet. Parāvit in jūdiciō thronum suum,
et ipse jūdicābit orbem terrae in aequitāte; jūdicābit populōs in jūstitiā.
Et factus est Dominus refugium pauperī; adjūtor in opportūnitātibus, in trībulātiōne.
Et spērent in tē quī nōvērunt nōmen tuum, quoniam nōn dērelīquistī quaerentēs tē, Domine.
Psallite Dominō quī habitat in Siōn; adnūntiem inter Gentēs studia ejus,
quoniam requīrēns sanguinem eōrum recordātus est; nōn est oblītus clāmōrem pauperum.
Miserēre meī, Domine; vidē humilitātem meam dē inimīcīs meīs,
quī exaltās mē dē portīs mortis, ut adnūntiem omnēs laudātiōnēs tuās in portīs fīliae Siōn;
exsultābō in salūtārī tuō. Īnfīxae sunt Gentēs in interitū, quem fēcērunt; in laqueō istō, quem abscondērunt comprehēnsus est pēs eōrum.
Cognōscētur Dominus jūdicia faciēns; in operibus manuum suārum comprehēnsus est peccātor.
Convertantur peccātōrēs in infernum, omnēs gentēs quae oblīvīscuntur Deum.
Quoniam nōn in fīnem oblīviō erit pauperis; patientia pauperum nōn perībit in fīnem.
Exsurge, Domine; nōn confortētur homō; jūdicentur Gentēs in conspectū tuō.
Cōnstitue, Domine, lēgislātōrem super eōs, ut sciant Gentēs quoniam hominēs sunt.
Ut quid, Domine, recessistī longē; dēspicis in opportūnitātibus, in trībulātiōne?
Dum superbit impius, incenditur pauper; comprehenduntur in consiliīs quibus cōgitant.
Quoniam laudātur peccātor in dēsīderiīs animae suae, et inīquus benedīcitur.
Exacerbāvit Dominum peccātor; secundum multitūdinem īrae suae nōn quaeret; nōn est Deus in conspectū ejus.
Inquinātae sunt viae illīus in omnī tempore; auferuntur jūdicia tua ā faciē ejus; omnium inimīcōrum suōrum dominābitur.
Dīxit enim in corde suō: Nōn movēbor ā generātiōne in generātiōnem, sine malō.
Cujus maledictiōne ōs plēnum est, et amāritūdine, et dolō; sub linguā ejus labor et dolor.
Sedet in insidiīs cum dīvitibus in occultīs, ut interficiat innocentem.
Oculī ejus in pauperem respiciunt; insidiātur in absconditō, quasi leō in spēluncā suā. Īnsidiātur ut rapiat pauperem; rapere pauperem dum attrahit eum.
In laqueō suō humiliābit eum; inclīnābit sē, et cadet cum dominātus fuerit pauperum.
Dīxit enim in corde suō: Oblītus est Deus; āvertit faciem suam, nē videat in fīnem.
Exsurge, Domine Deus; exaltētur manus tū; nē oblīvīscāris pauperum.
Propter quid irrītāvit impius Deum? Dīxit enim in corde suō: Nōn requīret.
Vidēs, quoniam tū labōrem et dolōrem consīderās, ut trādās eōs in manūs tuās. Tibī dērelictus est pauper; orfanō tū eris adjūtor.
Contere brāchium peccātōris et malignī; quaerētur peccātum illīus, et nōn inveniētur.
Dominus rēgnābit in aeternum, et in saeculum saeculī; perībitis Gentēs dē terrā illīus.
Dēsīderium pauperum exaudīvit Dominus; praeparātiōnem cordis eōrum audīvit auris tua.
Jūdicāre pūpillō et humilī, ut nōn appōnat ultrā magnificāre sē homō super terram.
