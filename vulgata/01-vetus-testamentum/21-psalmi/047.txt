PSALMUS CANTICĪ FĪLIĪS CORE SECUNDĀ SABBATĪ:
Magnus Dominus, et laudābilis nimis, in cīvitāte Deī nostrī, in monte sānctō ejus.
Fundātur exsultātiōne ūniversae terrae mōns Siōn; latera aquilōnis, cīvitās Rēgis magnī.
Deus in domibus ejus cognōscētur, cum suscipiet eam.
Quoniam ecce rēgēs terrae congregātī sunt; convēnērunt in ūnum.
Ipsī videntēs sīc admīrātī sunt, conturbātī sunt, commōtī sunt.
Tremor apprehendit eōs; ibī dolōrēs ut parturientis;
in spīritū vehementī conterēs nāvēs Tharsis.
Sīcut audīvimus, sīc vīdimus, in cīvitāte Dominī virtūtum, in cīvitāte Deī nostrī; Deus fundāvit eam in aeternum.
Suscēpimus, Deus, misericordiam tuam, in mediō templī tuī.
Secundum nōmen tuum, Deus, sīc et laus tua in fīnēs terrae; jūstitia plēna est dextera tua.
Laetētur mōns Siōn, et exsultent fīliae Jūdae, propter jūdicia tua, Domine.
Circumdate Siōn, et complectiminī eam; nārrāte in turribus ejus.
Pōnite corda vestra in virtūte ejus, et distribuite domōs ejus, ut ēnārrētis in prōgeniē alterā.
Quoniam hic est Deus, Deus noster in aeternum, et in saeculum saeculī; ipse reget nōs in saecula.
