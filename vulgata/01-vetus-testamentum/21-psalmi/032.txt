PSALMUS DĀVĪD: Exsultāte, jūstī, in Dominō; rēctōs decet collaudātiō.
Cōnfitēminī Dominō in citharā; in psaltēriō decem chordārum psallite illī.
Cantāte eī canticum novum; bene psallite eī in vōciferātiōne.
Quia rēctum est verbum Dominī, et omnia opera ejus in fidē.
Dīligit misericordiam et jūdicium; misericordiā Dominī plēna est terra.
Verbō Dominī caelī firmātī sunt, et spīritū ōris ejus omnis virtūs eōrum;
congregāns sīcut in utre aquās maris; pōnēns in thēsaurīs abissōs.
Timeat Dominum omnis terra; ab eō autem commoveantur omnēs inhabitantēs orbem.
Quoniam ipse dīxit, et facta sunt; ipse mandāvit, et creāta sunt.
Dominus dissipat consilia gentium; reprobat autem cōgitātiōnēs populōrum, et reprobat consilia prīncipum.
Cōnsilium autem Dominī in aeternum manet; cōgitātiōnēs cordis ejus in generātiōne et generātiōnem.
Beāta gēns cujus est Dominus Deus ejus; populus quem ēlēgit in hērēditātem sibī.
Dē caelō respexit Dominus; vīdit omnēs fīliōs hominum.
Dē praeparātō habitāculō suō respexit super omnēs quī habitant terram.
Quī fīnxit sigillātim corda eōrum; quī intellegit omnia opera eōrum.
Nōn salvātur rēx per multam virtūtem, et gigās nōn salvābitur in multitūdine virtūtis suae.
Fallāx equus ad salūtem; in abundantiā autem virtūtis suae nōn salvābitur.
Ecce oculī Dominī super metuentēs eum, et in eīs, quī spērant super misericordiā ejus.
Ut ēruat ā morte animās eōrum, et alat eōs in famē.
Anima nostra sustinet Dominum, quoniam adjūtor et prōtēctor noster est.
Quia in eō laetābitur cor nostrum, et in nōmine sānctō ejus spērāvimus.
Fīat misericordia tua, Domine, super nōs, quemadmodum spērāvimus in tē.
