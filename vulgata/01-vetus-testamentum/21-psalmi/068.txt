IN FĪNEM PRŌ EĪS QUĪ COMMŪTĀBUNTUR DĀVĪD:
Salvum mē fac, Deus, quoniam intrāvērunt aquae usque ad animam meam.
Īnfīxus sum in līmō profundī et nōn est substantia. Vēnī in altitūdinem maris, et tempestās dēmersit mē.
Labōrāvī clāmāns; raucae factae sunt faucēs meae; dēfēcērunt oculī meī, dum spērō in Deum meum.
Multiplicātī sunt super capillōs capitis meī quī ōdērunt mē grātīs. Cōnfortātī sunt quī persecūtī sunt mē inimīcī meī injūstē; quae nōn rapuī, tunc exsolvēbam.
Deus, tū scīs insipientiam meam, et dēlicta mea ā tē nōn sunt abscondita.
Nōn ērubēscant in mē quī expectant tē, Domine, Domine virtūtum. Nōn confundantur super mē quī quaerunt tē, Deus Isrāhēl.
Quoniam propter tē sustinuī opprobrium; operuit confūsiō faciem meam.
Extrāneus factus sum frātribus meīs, et peregrīnus fīliīs mātris meae.
Quoniam zēlus domūs tuae comēdit mē, et opprobria exprobrantium tibī cecidērunt super mē.
Et operuī in jejūniō animam meam, et factum est in opprobrium mihī.
Et posuī vestīmentum meum cilicium, et factus sum illīs in parabolam.
Adversum mē loquēbantur quī sedēbant in portā, et in mē psallēbant quī bibēbant vīnum.
Ego vērō ōrātiōnem meam ad tē Domine; tempus benēplacitī, Deus. In multitūdine misericordiae tuae, exaudī mē in vēritāte salūtis tuae.
Ēripe mē dē lutō, ut nōn infīgar; līberā mē ab eīs quī ōdērunt mē, et dē profundīs aquārum.
Nōn mē dēmergat tempestās aquae, neque absorbeat mē profundum, neque urgeat super mē puteus ōs suum.
Exaudī mē, Domine, quoniam benigna est misericordia tua; secundum multitūdinem miserātiōnum tuārum respice in mē.
Et nē āvertās faciem tuam ā puerō tuō; quoniam trībulor, vēlōciter exaudī mē.
Intende animae meae, et līberā eam; propter inimīcōs meōs ēripe mē.
Tū scīs improperium meum, et confūsiōnem meam, et reverentiam meam; in conspectū tuō sunt omnēs quī trībulant mē.
Improperium expectāvit cor meum et miseriam, et sustinuī quī simul contrīstārētur, et nōn fuit, et quī consōlārētur, et nōn invēnī.
Et dedērunt in ēscam meam fel, et in sitī meā pōtāvērunt mē acētō.
Fīat mēnsa eōrum cōram ipsīs in laqueum, et in retribūtiōnēs, et in scandalum.
Obscūrentur oculī eōrum, nē videant, et dorsum eōrum semper incurvā.
Effunde super eōs īram tuam, et furor īrae tuae comprehendat eōs.
Fīat habitātiō eōrum dēserta, et in tabernāculīs eōrum nōn sit quī inhabitet.
Quoniam quem tū percussistī persecūtī sunt, et super dolōrem vulnerum meōrum addidērunt.
Appōne inīquitātem super inīquitātem eōrum, et nōn intrent in jūstitiam tuam.
Dēleantur dē librō vīventium, et cum jūstīs nōn scrībantur.
Ego sum pauper et dolēns; salūs tua, Deus, suscēpit mē.
Laudābō nōmen Deī cum canticō, et magnificābō eum in laude;
Et placēbit Deō super vitulum novellum, cornua prōdūcentem et ungulās.
Videant pauperēs et laetentur; quaerite Deum, et vīvet anima vestra.
Quoniam exaudīvit pauperēs Dominus, et vīnctōs suōs nōn dēspexit.
Laudent illum caelī et terra; mare, et omnia rēptilia in eīs.
Quoniam Deus salvam faciet Siōn, et aedificābuntur cīvitātēs Jūda. Et inhabitābunt ibī, et hērēditāte acquīrent eam.
Et sēmen servōrum ejus possidēbit eam; et quī dīligunt nōmen ejus, habitābunt in eā.
