PSALMUS DĀVĪD: Dīxit Dominus Dominō meō: Sedē ā dextrīs meīs, dōnec pōnam inimīcōs tuōs scabellum pedum tuōrum.
Virgam virtūtis tuae ēmittet Dominus ex Siōn; domināre in mediō inimīcōrum tuōrum.
Tēcum prīncipium in diē virtūtis tuae, in splendōribus sānctōrum; ex uterō ante lūciferum genuī tē.
Jūrāvit Dominus et nōn poenitēbit eum: Tū es sacerdōs in aeternum secundum ōrdinem Melchisedech.
Dominus ā dextrīs tuīs; confrēgit in diē īrae suae rēgēs.
Jūdicābit in nātiōnibus, implēbit ruīnās; conquassābit capita in terrā multōrum.
Dē torrente in viā bibet; proptereā exaltābit caput.
