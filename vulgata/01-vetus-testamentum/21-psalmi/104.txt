ALLĒLŪIA: Cōnfitēminī Dominō, et invocāte nōmen ejus; adnūntiāte inter gentēs opera ejus.
Cantāte eī, et psallite eī; nārrāte omnia mīrābilia ejus.
Laudāminī in nōmine sānctō ejus; laetētur cor quaerentium Dominum.
Quaerite Dominum, et cōnfirmāminī; quaerite faciem ejus semper.
Mementōte mīrābilium ejus quae fēcit; prōdigia ejus, et jūdicia ōris ejus.
Sēmen Abraham, servī ejus; fīliī Jācōb ēlēctī ejus.
Ipse Dominus Deus noster; in ūniversā terrā jūdicia ejus.
Memor fuit in saeculum testāmentī suī; verbī quod mandāvit in mīlle generātiōnēs,
quod disposuit ad Abraham, et jūrāmentī suī ad Isaac.
Et statuit illud Jācōb in praeceptum, et Isrāhēl in testāmentum aeternum,
dīcēns: Tibī dabō terram Chanaan, fūniculum hērēditātis vestrae.
Cum essent numerō brevī, paucissimī, et incolae ejus,
et pertrānsiērunt dē gente in gentem, et dē rēgnō ad populum alterum.
Nōn relīquit hominem nocēre eīs, et corripuit prō eīs rēgēs.
Nōlīte tangere christōs meōs, et in profētīs meīs nōlīte malignārī.
Et vocāvit famem super terram, et omne firmāmentum pānis contrīvit.
Mīsit ante eōs virum; in servum venundātus est Iōsēf.
Humiliāvērunt in compedibus pedēs ejus, ferrum pertrānsiit animam ejus,
dōnec venīret verbum ejus; ēloquium Dominī īnflammāvit eum.
Mīsit rēx, et solvit eum; prīnceps populōrum, et dīmīsit eum.
Cōnstituit eum dominum domūs suae, et prīncipem omnis possessiōnis suae,
ut ērudīret prīncipēs ejus sīcut sēmet ipsum, et senēs ejus prūdentiam docēret.
Et intrāvit Isrāhēl in Aegiptum, et Jācōb accola fuit in terrā Chām.
Et auxit populum suum vehementer, et firmāvit eum super inimīcōs ejus.
Convertit cor eōrum ut odīrent populum ejus, et dolum facerent in servōs ejus.
Mīsit Mōsem servum suum; Aarōnem, quem ēlēgit ipsum.
Posuit in eīs verba signōrum suōrum, et prōdigiōrum in terrā Chām.
Mīsit tenebrās, et obscūrāvit, et nōn exacerbāvit sermōnēs suōs.
Convertit aquās eōrum in sanguinem, et occīdit piscēs eōrum.
Ēdidit terra eōrum rānās in  penetrālibus rēgum ipsōrum.
Dīxit, et vēnit cinomia et cinifēs in omnibus fīnibus eōrum.
Posuit pluviās eōrum grandinem; ignem combūrentem in terrā ipsōrum.
Et percussit vīneās eōrum et fīculneās eōrum, et contrīvit lignum fīnium eōrum.
Dīxit, et vēnit locusta, et brūchus cujus nōn erat numerus;
et comēdit omne foenum in terrā eōrum, et comēdit omnem frūctum terrae eōrum.
Et percussit omne prīmōgenitum in terrā eōrum; prīmitiās omnis labōris eōrum.
Et ēdūxit eōs cum argentō et aurō, et nōn erat in tribubus eōrum īnfirmus.
Laetāta est Aegiptus in profectiōne eōrum, quia incubuit timor eōrum super eōs.
Expandit nūbem in prōtēctiōnem eōrum, et ignem ut lūcēret eīs per noctem.
Petiērunt, et vēnit coturnīx, et pāne caelī saturāvit eōs.
Dīrūpit petram, et flūxērunt aquae; abiērunt in siccō flūmina;
Quoniam memor fuit verbī sānctī suī, quod habuit ad Abraham puerum suum.
Et ēdūxit populum suum in exsultātiōne, et ēlēctōs suōs in laetitiā.
Et dedit illīs regiōnēs Gentium, et labōrēs populōrum possēdērunt;
ut cūstōdiant jūstificātiōnēs ejus, et lēgem ejus requīrant.
