ALLĒLŪIA: Laudāte Dominum dē caelīs; laudāte eum in excelsīs.
Laudāte eum, omnēs angelī ejus; laudāte eum, omnēs virtūtēs ejus.
Laudāte eum, sōl et lūna; laudāte eum, omnēs stēllae et lūmen.
Laudāte eum, caelī caelōrum, et aqua quae super caelōs sunt.
Laudent nōmen Dominī; quia ipse dīxit, et facta sunt; ipse mandāvit, et creāta sunt.
Statuit ea in aeternum, et in saeculum saeculī; praeceptum posuit, et nōn praeterībit.
Laudāte Dominum dē terrā, dracōnēs et omnēs abissī,
ignis, grandō, nix, glaciēs, spīritus procellae, quae faciunt verbum ejus,
montēs et omnēs collēs, ligna frūctifera et omnēs cedrī,
bēstiae et ūniversa pecora, serpentēs et volucrēs pennātae,
rēgēs terrae et omnēs populī, prīncipēs et omnēs jūdicēs terrae,
juvenēs et virginēs, senēs cum jūniōribus,
laudent nōmen Dominī, quia exaltātum est nōmen ejus sōlīus; confessiō ejus super caelum et terram.
Et exaltāvit cornū populī suī; himnus omnibus sānctīs ejus, fīliīs Isrāhēl, populō adpropinquantī sibī.
