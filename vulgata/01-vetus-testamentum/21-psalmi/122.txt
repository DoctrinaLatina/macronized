CANTICUM GRADUUM: Ad tē levāvī oculōs meōs, quī habitās in caelīs.
Ecce sīcut oculī servōrum in manibus dominōrum suōrum; sīcut oculī ancillae in manibus dominae suae, ita oculī nostrī ad Dominum Deum nostrum, dōnec misereātur nostrī.
Miserēre nostrī, Domine, miserēre nostrī, quia multum replētī sumus dēspectiōne;
quia multum replēta est anima nostra: opprobrium abundantibus, et dēspectiō superbīs.
