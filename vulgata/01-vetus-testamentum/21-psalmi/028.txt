PSALMUS DĀVĪD IN CONSUMMĀTIŌNE TABERNĀCULĪ: Afferte Dominō fīliī Deī; afferte Dominō fīliōs arietum:
Afferte Dominō glōriam et honōrem; afferte Dominō glōriam nōminī ejus; adōrāte Dominum in ātriō sānctō ejus.
Vōx Dominī super aquās; Deus majestātis intonuit; Dominus super aquās multās.
Vōx Dominī in virtūte; vōx Dominī in magnificentiā.
Vōx Dominī confringentīs cedrōs, et confringet Dominus cedrōs Libanī,
et comminuet eās, tamquam vitulum Libanī, et dīlēctus quemadmodum fīlius ūnicornium.
Vōx Dominī intercīdentis flammam ignis;
vōx Dominī concutientis dēsertum, et commovēbit Dominus dēsertum Cadēs.
Vōx Dominī praeparantīs cervōs, et revēlābit condensa, et in templō ejus omnēs dīcent glōriam.
Dominus dīluvium inhabitāre facit, et sedēbit Dominus Rēx in aeternum.
Dominus virtūtem populō suō dabit; Dominus benedīcet populō suō in pāce.
