IN FĪNEM PSALMUS DĀVĪD:
Exaudiat tē Dominus in diē trībulātiōnis; prōtegat tē nōmen Deī Jācōb.
Mittat tibī auxilium dē sānctō, et dē Siōn tueātur tē.
Memor sit omnis sacrificiī tuī, et holocaustum tuum pingue fīat.
Tribuat tibī secundum cor tuum, et omne consilium tuum confirmet.
Laetābimur in salūtārī tuō, et in nōmine Deī nostrī magnificābimur.
Impleat Dominus omnēs petītiōnēs tuās; nunc cognōvī quoniam salvum fēcit Dominus chrīstum suum. Exaudiet illum dē caelō sānctō suō; in potentātibus salūs dexterae ejus.
Hī in curribus, et hī in equīs; nōs autem in nōmine Dominī Deī nostrī invocābimus.
Ipsī obligātī sunt, et cecidērunt; nōs autem surrēximus et ērēctī sumus.
Domine salvum fac rēgem, et exaudī nōs in diē quā invocāverimus tē.
