ALLĒLŪIA: Laudāte nōmen Dominī; laudāte, servī, Dominum,
quī stātis in domō Dominī, in ātriīs domūs Deī nostrī.
Laudāte Dominum, quia bonus Dominus; psallite nōminī ejus, quoniam suāve.
Quoniam Jācōb ēlēgit sibī Dominus, Isrāhēl in possessiōnem sibī.
Quia ego cognōvī quod magnus est Dominus, et Deus noster prae omnibus deīs.
Omnia quaecumque voluit Dominus fēcit, in caelō, in terrā, in marī, et in omnibus abissīs.
Ēdūcēns nūbēs ab extrēmō terrae, fulgura in pluviam fēcit; quī prōdūcit ventōs dē thēsaurīs suīs.
Quī percussit prīmōgenita Aegiptī ab homine usque ad pecus.
Et mīsit signa, et prōdigia in mediō tuī, Aegipte; in Pharaōnem, et in omnēs servōs ejus.
Quī percussit gentēs multās, et occīdit rēgēs fortēs;
Sehon rēgem Amorrhaeōrum, et Og rēgem Bāsān, et omnia rēgna Chanaan.
Et dedit terram eōrum hērēditātem, hērēditātem Isrāhēl populō suō.
Domine, nōmen tuum in aeternum; Domine, memoriāle tuum in generātiōnem et generātiōnem.
Quia jūdicābit Dominus populum suum, et in servīs suīs dēprecābitur.
Simulācra Gentium argentum et aurum, opera manuum hominum.
Ōs habent, et nōn loquentur; oculōs habent, et nōn vidēbunt.
Aurēs habent, et nōn audient; neque enim est spīritus in ōre ipsōrum.
Similēs illīs fīant quī faciunt ea, et omnēs quī confīdunt in eīs.
Domus Isrāhēl, benedīcite Dominō; domus Aarōnis, benedīcite Dominō.
Domus Lēvī, benedīcite Dominō; quī timētis Dominum, benedīcite Dominō.
Benedictus Dominus ex Siōn, quī habitat in Jerusalem.
