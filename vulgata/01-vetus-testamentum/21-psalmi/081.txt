PSALMUS ASĀF: Deus stetit in sinagōgā deōrum, in mediō autem deōs dījūdicat.
Usquequō jūdicātis inīquitātem, et faciēs peccātōrum sūmitis?
Jūdicāte egēnō et pūpillō; humilem et pauperem jūstificāte.
Ēripite pauperem, et egēnum dē manū peccātōris līberāte.
Nescīvērunt, neque intellēxērunt; in tenebrīs ambulant; movēbuntur omnia fundāmenta terrae.
Ego dīxī: Deī estis, et fīliī excelsī omnēs.
Vōs autem sīcut hominēs moriēminī, et sīcut ūnus dē prīncipibus cadētis.
Surge, Deus, jūdicā terram; quoniam tū hērēditābis in omnibus gentibus.
