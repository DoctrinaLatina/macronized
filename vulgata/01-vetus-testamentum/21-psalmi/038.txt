IN FĪNEM IPSĪ IDITHUN CANTICUM DĀVĪD:
Dīxī: Cūstōdiam viās meās, ut nōn dēlinquam in linguā meā. Posuī ōrī meō cūstōdiam, cum consisteret peccātor adversum mē.
Obmūtuī, et humiliātus sum, et siluī ā bonīs, et dolor meus renovātus est.
Concaluit cor meum intrā mē, et in meditātiōne meā exārdēscet ignis.
Locūtus sum in linguā meā: Nōtum fac mihī, Domine, fīnem meum, et numerum diērum meōrum quis est, ut sciam quid dēsit mihī.
Ecce mēnsūrābilēs posuistī diēs meōs, et substantia mea tamquam nihilum ante tē. Vērumtamen ūniversa vānitās, omnis homō vīvēns.
Vērumtamen in imāgine pertrānsit homō; sed et frūstrā conturbātur. Thēsaurizat, et ignōrat cuj congregābit ea.
Et nunc quae est expectātiō mea? Nōnne Dominus? Et substantia mea apud tē est.
Ab omnibus inīquitātibus meīs erue mē; opprobrium insipientī dedistī mē.
Obmūtuī, et nōn aperuī ōs meum, quoniam tū fēcistī.
Āmovē ā mē plāgās tuās; ā fortitūdine manūs tuae ego dēfēcī in increpātiōnibus.
Propter inīquitātem corripuistī hominem, et tābēscere fēcistī sīcut arāneam animam ejus; vērumtamen vānē conturbātur omnis homō.
Exaudī ōrātiōnem meam, Domine, et dēprecātiōnem meam; auribus percipe lacrimās meās. Nē sileās, quoniam advena ego sum apud tē, et peregrīnus sīcut omnēs patrēs meī.
Remitte mihī, ut refrīgerer priusquam abeam, et amplius nōn erō.
