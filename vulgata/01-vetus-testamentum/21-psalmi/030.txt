IN FĪNEM PSALMUS DĀVĪD PRŌ EXSTASE:
In tē, Domine, spērāvī, nōn cōnfundar in aeternum; in jūstitiā tuā līberā mē.
Inclīnā ad mē aurem tuam; accelerā ut ēruās mē. Estō mihī in Deum prōtēctōrem, et in domum refugiī, ut salvum mē faciās,
quoniam fortitūdō mea et refugium meum es tū, et propter nōmen tuum dēdūcēs mē et ēnūtriēs mē.
Ēdūcēs mē dē laqueō hōc quem abscondērunt mihī, quoniam tū es prōtēctor meus.
In manūs tuās commendō spīritum meum; redēmistī mē, Domine, Deus vēritātis.
Ōdistī observantēs vānitātēs supervacuē; ego autem in Dominō spērāvī.
Exsultābō, et laetābor in misericordiā tuā, quoniam respexistī humilitātem meam; salvāstī dē necessitātibus animam meam.
Nec conclūsistī mē in manibus inimīcī; statuistī in locō spatiōsō pedēs meōs.
Miserēre meī, Domine, quoniam trībulor; conturbātus est in īrā oculus meus, anima mea, et venter meus.
Quoniam dēfēcit in dolōre vīta mea, et annī meī in gemitibus. Īnfirmāta est in paupertāte virtūs mea, et ossa mea conturbāta sunt.
Super omnēs inimīcōs meōs factus sum opprobrium, et vīcīnīs meīs valdē, et timor nōtīs meīs. Quī vidēbant mē forās fūgērunt ā mē.
Oblīviōnī datus sum, tamquam mortuus ā corde; factus sum tamquam vās perditum,
quoniam audīvī vituperātiōnem multōrum commorantium in circumitū. In eō dum convenīrent simul adversum mē, accipere animam meam cōnsiliātī sunt.
Ego autem in tē spērāvī, Domine, dīxī: Deus meus es tū.
In manibus tuīs sortēs meae; ēripe mē dē manū inimīcōrum meōrum, et ā persequentibus mē.
Illūstrā faciem tuam super servum tuum; salvum mē fac in misericordiā tuā.
Domine, nōn cōnfundar, quoniam invocāvī tē. Ērubēscant impiī, et dēdūcantur in īnfernum.
Mūta fīant labia dolōsa, quae loquuntur adversus jūstum inīquitātem, in superbiā, et in abūsiōne.
Quam magna multitūdō dulcēdinis tuae, Domine, quam abscondistī timentibus tē; perfēcistī eīs quī spērant in tē, in cōnspectū fīliōrum hominum.
Abscondēs eōs in absconditō faciēī tuae ā conturbātiōne hominum; prōtegēs eōs in tabernāculō tuō ā contrādictiōne linguārum.
Benedictus Dominus, quoniam mīrificāvit misericordiam suam mihī in cīvitāte mūnītā.
Ego autem dīxī in excessū mentis meae: Prōiectus sum ā faciē oculōrum tuōrum. Ideō exaudīvistī vōcem ōrātiōnis meae, dum clāmārem ad tē.
Dīligite Dominum, omnēs sānctī ejus, quoniam vēritātem requīret Dominus, et retribuet abundanter facientibus superbiam.
Virīliter agite, et cōnfortētur cor vestrum, omnēs quī spērātis in Dominō.
