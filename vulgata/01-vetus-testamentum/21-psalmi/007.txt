PSALMUS DĀVĪD QUEM CANTĀVIT DOMINŌ PRŌ VERBĪS CHUSI FĪLIĪ JEMINĪ:
Domine Deus meus, in tē spērāvī; salvum mē fac ex omnibus persequentibus mē, et līberā mē,
nēquandō rapiat ut leō animam meam, dum nōn est quī redimat, neque quī salvum faciat.
Domine Deus meus, sī fēcī istud, sī est inīquitās in manibus meīs,
Sī reddidī retribuentibus mihī mala, dēcidam meritō ab inimīcīs meīs inānis.
Persequātur inimīcus animam meam, et comprehendat, et conculcet in terrā vītam meam, et glōriam meam in pulverem dēdūcat.
Exsurge, Domine, in īrā tuā; exaltāre in fīnibus inimīcōrum meōrum, et exsurge, Domine Deus meus, in praeceptō quod mandāstī.
Et sinagōga populōrum circumdabit tē, et propter hanc in altum regredere.
Dominus jūdicat populōs. Jūdicā mē, Domine, secundum jūstitiam meam, et secundum innocentiam meam super mē.
Cōnsūmētur nēquitia peccātōrum, et dīrigēs jūstum, scrūtāns corda et rēnēs, Deus.
Jūstum adjūtōrium meum ā Dominō, quī salvōs facit rēctōs corde.
Deus jūdex jūstus, fortis, et patiēns; numquid īrāscitur per singulōs diēs?
Nisi conversī fueritis, gladium suum vibrābit; arcum suum tetendit, et parāvit illum.
Et in eō parāvit vāsa mortis, sagittās suās ārdentibus effēcit.
Ecce parturīvit injūstitiam; concēpit dolōrem, et peperit inīquitātem.
Lacum aperuit, et effōdit eum, et incidit in foveam, quam fēcit.
Convertētur dolor ejus in caput ejus, et in verticem ipsīus inīquitās ejus dēscendet.
Cōnfitēbor Dominō secundum jūstitiam ejus, et psallam nōminī Dominī altissimī.
