ALLĒLŪIA: Laudā, Jerusalem, Dominum; laudā Deum tuum, Siōn.
Quoniam confortāvit serās portārum tuārum; benedīxit fīliīs tuīs in tē.
Quī posuit fīnēs tuōs pācem, et adipe frūmentī satiat tē.
Quī ēmittit ēloquium suum terrae; vēlōciter currit sermō ejus.
Quī dat nivem sīcut lānam; nebulam sīcut cinerem spargit.
Mittit cristallum suum sīcut buccellās; ante faciem frīgoris ejus quis sustinēbit?
Ēmittet verbum suum, et liquefaciet ea; flābit spīritus ejus, et fluent aquae.
Quī adnūntiat verbum suum Jācōb; jūstitiās, et jūdicia sua Isrāhēl.
Nōn fēcit tāliter omnī nātiōnī, et jūdicia sua nōn manifestāvit eīs.
