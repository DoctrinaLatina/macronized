ALLĒLŪIA: Confitēminī Dominō quoniam bonus, quoniam in aeternum misericordia ejus.
Confitēminī Deō deōrum, quoniam in aeternum misericordia ejus.
Confitēminī Dominō dominōrum, quoniam in aeternum misericordia ejus.
Quī facit mīrābilia magna sōlus, quoniam in aeternum misericordia ejus.
Quī fēcit caelōs in intellēctū, quoniam in aeternum misericordia ejus.
Quī firmāvit terram super aquās, quoniam in aeternum misericordia ejus.
Quī fēcit lūmināria magna, quoniam in aeternum misericordia ejus.
Sōlem in potestātem diēī, quoniam in aeternum misericordia ejus.
Lūnam et stēllās in potestātem noctis, quoniam in aeternum misericordia ejus.
Quī percussit Aegiptum cum prīmōgenitīs eōrum, quoniam in aeternum misericordia ejus.
Quī ēdūxit Isrāhēl dē mediō eōrum, quoniam in aeternum misericordia ejus.
In manū potentī, et brāchiō excelsō, quoniam in aeternum misericordia ejus.
Quī dīvīsit Mare Rubrum in dīvīsiōnēs, quoniam in aeternum misericordia ejus.
Et ēdūxit Isrāhēl per medium ejus, quoniam in aeternum misericordia ejus.
Et excussit Pharaōnem, et virtūtem ejus in Marī Rubrō, quoniam in aeternum misericordia ejus.
Quī trādūxit populum suum per dēsertum, quoniam in aeternum misericordia ejus.
Quī percussit rēgēs magnōs, quoniam in aeternum misericordia ejus.
Et occīdit rēgēs fortēs, quoniam in aeternum misericordia ejus.
Sehon rēgem Amorrhaeōrum, quoniam in aeternum misericordia ejus.
Et Og rēgem Bāsān, quoniam in aeternum misericordia ejus.
Et dedit terram eōrum hērēditātem, quoniam in aeternum misericordia ejus.
Hērēditātem Isrāhēl servō suō, quoniam in aeternum misericordia ejus.
Quia in humilitāte nostrā memor fuit nostrī, quoniam in aeternum misericordia ejus.
Et redēmit nōs ab inimīcīs nostrīs, quoniam in aeternum misericordia ejus.
Quī dat ēscam omnī carnī, quoniam in aeternum misericordia ejus.
Confitēminī Deō caelī, quoniam in aeternum misericordia ejus.
Confitēminī Dominō dominōrum, quoniam in aeternum misericordia ejus.
