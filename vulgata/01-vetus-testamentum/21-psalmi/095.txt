CANTICUM IPSĪ DĀVĪD QUANDŌ DOMUS AEDIFICĀBĀTUR POST CAPTĪVITĀTEM: Cantāte Dominō canticum novum; cantāte Dominō, omnis terra.
Cantāte Dominō, et benedīcite nōminī ejus; adnūntiāte dē diē in diem salūtāre ejus.
Adnūntiāte inter Gentēs glōriam ejus; in omnibus populīs mīrābilia ejus.
Quoniam magnus Dominus, et laudābilis nimis; terribilis est super omnēs deōs.
Quoniam omnēs deī Gentium daemonia; Dominus autem caelōs fēcit.
Cōnfessiō et pulchritūdō in conspectū ejus; sānctimōnia et magnificentia in sānctificātiōne ejus.
Afferte Dominō, patriae gentium, afferte Dominō glōriam et honōrem.
Afferte Dominō glōriam nōminī ejus; tollite hostiās, et introīte in ātria ejus.
Adōrāte Dominum in ātriō sānctō ejus; commoveātur ā faciē ejus ūniversa terra.
Dīcite in Gentibus quia Dominus rēgnāvit. Etenim corrēxit orbem terrae quī nōn commovēbitur; jūdicābit populōs in aequitāte.
Laetentur caelī, et exsultet terra; commoveātur mare, et plēnitūdō ejus.
Gaudēbunt campī, et omnia quae in eīs sunt; tunc exsultābunt omnia ligna silvārum,
ā faciē Dominī, quia venit, quoniam venit jūdicāre terram. Jūdicābit orbem terrae in aequitāte, et populōs in vēritāte suā.
