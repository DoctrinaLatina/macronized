PSALMUS DĀVĪD CUM ESSET IN DĒSERTŌ IDŪMAEAE:
Deus, Deus meus, ad tē dē lūce vigilō. Sitīvit in tē anima mea, quam multipliciter tibī carō mea, in terrā dēsertā et inviā et inaquōsā.
Sīc in sānctō appāruī tibī, ut vidērem virtūtem tuam et glōriam tuam.
Quoniam melior est misericordia tua super vītās; labia mea laudābunt tē.
Sīc benedīcam tē in vītā meā, et in nōmine tuō levābō manūs meās.
Sīcut adipe et pinguēdine repleātur anima mea, et labiīs exsultātiōnis laudābit ōs meum.
Sī memor fuī tuī super strātum meum, in mātūtīnīs meditābor in tē.
quia fuistī adjūtor meus, et in vēlāmentō ālārum tuārum exsultābō.
Adhaesit anima mea post tē; mē suscēpit dextera tua.
Ipsī vērō in vānum quaesīvērunt animam meam, introībunt in inferiōra terrae;
trādentur in manūs gladiī, partēs vulpium erunt.
Rēx vērō laetābitur in Deō; laudābuntur omnēs quī jūrant in eō, quia obstrūctum est ōs loquentium inīqua.
