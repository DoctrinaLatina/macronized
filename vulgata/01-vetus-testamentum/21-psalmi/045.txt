IN FĪNEM FĪLIĪS CORE PRŌ ARCĀNĪS PSALMUS:
Deus noster refugium et virtūs: adjūtor in trībulātiōnibus quae invēnērunt nōs nimis.
Proptereā nōn timēbimus dum turbābitur terra, et trānsferentur montēs in cor maris.
Sonuērunt, et turbātae sunt aquae eōrum; conturbātī sunt montēs in fortitūdine ejus.
Flūminis impetus laetificat cīvitātem Deī: sānctificāvit tabernāculum suum Altissimus.
Deus in mediō ejus, nōn commovēbitur: adjuvābit eam Deus māne dīlūculō.
Conturbātae sunt gentēs, et inclīnāta sunt rēgna; dedit vōcem suam, mōta est terra.
Dominus virtūtum nōbīscum: susceptor noster Deus Jācōb.
Venīte, et vidēte opera Dominī, quae posuit prōdigia super terram,
auferēns bella usque ad fīnem terrae. Arcum conteret, et cōnfringet arma, et scūta combūret ignī:
Vacāte, et vidēte quoniam ego sum Deus: exaltābor in gentibus, et exaltābor in terrā.
Dominus virtūtum nōbīscum: susceptor noster Deus Jācōb.
