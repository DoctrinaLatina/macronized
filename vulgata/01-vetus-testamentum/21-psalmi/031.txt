IPSĪ DĀVĪD INTELLĒCTUS: Beātī quōrum remissae sunt inīquitātēs, et quōrum tēcta sunt peccāta.
Beātus vir, cuj nōn imputāvit Dominus peccātum, nec est in spīritū ejus dolus.
Quoniam tacuī, inveterāvērunt ossa mea, dum clāmārem tōtā diē.
Quoniam diē ac nocte gravāta est super mē manus tua, conversus sum in aerumnā meā, dum confīgitur spīna.
Dēlictum meum cognitum tibī fēcī, et injūstitiam meam nōn abscondī. Dīxī: Confitēbor adversum mē injūstitiam meam Dominō. Et tū remīsistī impietātem peccātī meī.
Prō hāc ōrābit ad tē omnis sānctus in tempore opportūnō. Vērumtamen in dīluviō aquārum multārum, ad eum nōn approximābunt.
Tū es refugium meum ā trībulātiōne quae circumdedit mē; exsultātiō mea, ērue mē ā circumdantibus mē.
Intellēctum tibī dabō, et instruam tē in viā hāc quā gradiēris; firmābō super tē oculōs meōs.
Nōlīte fierī sīcut equus et mūlus, quibus nōn est intellēctus. In cāmō et frēnō māxillās eōrum constringe, quī nōn approximant ad tē.
Multa flagella peccātōris; spērantem autem in Dominō misericordia circumdabit.
Laetāminī in Dominō, et exsultāte, jūstī; et glōriāminī, omnēs rēctī corde.
