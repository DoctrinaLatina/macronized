IPSĪ DĀVĪD INTELLĒCTUS: Beātī quōrum remissae sunt inīquitātēs, et quōrum tēcta sunt peccāta.
Beātus vir, cui nōn imputāvit Dominus peccātum, nec est in spīritū ejus dolus.
Quoniam tacuī, inveterāvērunt ossa mea, dum clāmārem tōtā diē.
Quoniam diē ac nocte gravāta est super mē manus tua, conversus sum in aerumnā meā, dum cōnfīgitur spīna.
Dēlictum meum cognitum tibī fēcī, et injūstitiam meam nōn abscondī. Dīxī: Cōnfitēbor adversum mē injūstitiam meam Dominō. Et tū remīsistī impietātem peccātī meī.
Prō hāc ōrābit ad tē omnis sānctus in tempore opportūnō. Vērumtamen in dīluviō aquārum multārum, ad eum nōn approximābunt.
Tū es refugium meum ā trībulātiōne quae circumdedit mē; exsultātiō mea, erue mē ā circumdantibus mē.
Intellēctum tibī dabō, et īnstruam tē in viā hāc quā gradiēris; firmābō super tē oculōs meōs.
Nōlīte fierī sīcut equus et mūlus, quibus nōn est intellēctus. In cāmō et frēnō māxillās eōrum cōnstringe, quī nōn approximant ad tē.
Multa flagella peccātōris; spērantem autem in Dominō misericordia circumdabit.
Laetāminī in Dominō, et exsultāte, jūstī; et glōriāminī, omnēs rēctī corde.
