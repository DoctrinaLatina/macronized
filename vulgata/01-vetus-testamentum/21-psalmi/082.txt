CANTICUM PSALMĪ ASĀF:
Deus, quis similis erit tibī? Nē taceās, neque compescāris, Deus.
Quoniam ecce inimīcī tuī sonuērunt: et quī ōdērunt tē, extulērunt caput.
Super populum tuum malignāvērunt cōnsilium, et cōgitāvērunt adversus sānctōs tuōs.
Dīxērunt: Venīte, et disperdāmus eōs dē gente, et nōn memorētur nōmen Isrāhēl ultrā.
Quoniam cōgitāvērunt ūnanimiter; simul adversum tē testāmentum disposuērunt,
tabernācula Idūmaeōrum et Ismahelītae; Moab et Aggarēnī,
Gebal et Ammōn et Amalec; aliēnigenae cum habitantibus Tirum.
Etenim Assur vēnit cum illīs; factī sunt in adjūtōrium fīliīs Lot.
Fac illīs sīcut Madian et Sisarae, sīcut Jabin in torrente Cisson.
Disperīvērunt in Endor; factī sunt ut stercus terrae.
Pōne prīncipēs eōrum sīcut Oreb et Zeb et Zebee et Salmana; omnēs prīncipēs eōrum,
quī dīxērunt: Hērēditāte possideāmus Sānctuārium Deī.
Deus meus, pōne illōs ut rotam, et sīcut stipulam ante faciem ventī.
Sīcut ignis quī combūrit silvam, et sīcut flamma combūrēns montēs,
ita persequeris illōs in tempestāte tuā, et in īrā tuā turbābis eōs.
Implē faciēs eōrum ignōminiā, et quaerent nōmen tuum, Domine.
Ērubēscant, et conturbentur in saeculum saeculī, et cōnfundantur, et pereant.
Et cognōscant quia nōmen tibī Dominus; tū sōlus Altissimus in omnī terrā.
