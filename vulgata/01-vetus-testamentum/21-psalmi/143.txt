PSALMUS DĀVĪD ADVERSUS GOLIAD: Benedictus Dominus Deus meus, quī docet manūs meās ad praelium, et digitōs meōs ad bellum.
Misericordia mea, et refugium meum; susceptor meus, et līberātor meus; prōtēctor meus, et in ipsō spērāvī, quī subdit populum meum sub mē.
Domine quid est homō, quia innōtuistī eī? Aut fīlius hominis, quia reputās eum?
Homō vānitātī similis factus est; diēs ejus sīcut umbra praetereunt.
Domine inclīnā caelōs tuōs, et dēscende; tange montēs, et fūmigābunt.
Fulgurā coruscātiōnem, et dissipābis eōs; ēmitte sagittās tuās, et conturbābis eōs.
Ēmitte manum tuam dē altō, ēripe mē, et līberā mē dē aquīs multīs, dē manū fīliōrum aliēnōrum,
quōrum ōs locūtum est vānitātem, et dextera eōrum dextera inīquitātis.
Deus, canticum novum cantābō tibī; in psaltēriō, decachordō psallam tibī.
Quī dās salūtem rēgibus, quī redēmistī Dāvīd servum tuum dē gladiō malignō.
Ēripe mē, et erue mē dē manū fīliōrum aliēnōrum, quōrum ōs locūtum est vānitātem, et dextera eōrum dextera inīquitātis,
quōrum fīliī sīcut novellae plantātiōnēs in juventūte suā. Fīliae eōrum compositae; circumōrnātae ut similitūdō templī.
Prōmptuāria eōrum plēna, ēructantia ex hōc in illud. Ovēs eōrum foetōsae, abundantēs in ēgressibus suīs.
Bovēs eōrum crassae. Nōn est ruīna māceriae, neque trānsitus, neque clāmor in platēīs eōrum.
Beātum dīxērunt populum, cuj haec sunt; beātus populus cujus Dominus Deus ejus.
