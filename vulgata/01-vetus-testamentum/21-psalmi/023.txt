PRĪMA SABBATĪ PSALMUS DĀVĪD: Dominī est terra, et plēnitūdō ejus; orbis terrārum, et ūniversī quī habitant in eō.
Quia ipse super maria fundāvit eum, et super flūmina praeparāvit eum.
Quis ascendet in montem Dominī? Aut quis stābit in locō sānctō ejus?
Innocēns manibus et mundō corde, quī nōn accēpit in vānō animam suam, nec jūrāvit in dolō proximō suō;
hic accipiet benedictiōnem ā Dominō, et misericordiam ā Deō salūtārī suō.
Haec est generātiō quaerentium eum, quaerentium faciem Deī Jācōb.
Attollite portās, prīncipēs, vestrās, et ēlevāminī, portae aeternālēs, et introībit rēx glōriae.
Quis est iste rēx glōriae? Dominus fortis et potens; Dominus potens in praeliō.
Attollite portās, prīncipēs, vestrās, et ēlevāminī, portae aeternālēs, et introībit rēx glōriae.
Quis est iste rēx glōriae? Dominus virtūtum ipse est rēx glōriae.
