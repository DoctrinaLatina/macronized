IN FĪNEM NĒ DISPERDĀS DĀVĪD IN TITULĪ ĪNSCRĪPTIŌNEM:
Sī vērē utique jūstitiam loquiminī, rēctā jūdicāte, fīliī hominum.
Etenim in corde inīquitātēs operāminī; in terrā injūstitiās manūs vestrae concinnant.
Aliēnātī sunt peccātōrēs ā vulvā, errāvērunt ab uterō; locūtī sunt falsa.
Furor illīs secundum similitūdinem serpentis, sīcut aspidis surdae et obtūrantīs aurēs suās,
quae nōn exaudiet vōcem incantantium, et venēficī incantantis sapienter.
Deus conteret dentēs eōrum in ōre ipsōrum; molās leōnum cōnfringet Dominus.
Ad nihilum dēvenient tamquam aqua dēcurrēns; intendit arcum suum dōnec īnfirmentur.
Sīcut cēra quae fluit auferentur; supercecidit ignis, et nōn vīdērunt sōlem.
Priusquam intellegerent spīnae vestrae rhamnum, sīcut vīventēs sīc in īrā absorbet eōs.
Laetābitur jūstus cum vīderit vindictam; manūs suās lavābit in sanguine peccātōris.
Et dīcet homō: Sī utique est frūctūs jūstō: utique est Deus jūdicāns eōs in terrā.
