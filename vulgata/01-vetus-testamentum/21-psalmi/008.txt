IN FĪNEM PRŌ TORCULĀRIBUS PSALMUS DĀVĪD:
Domine, Dominus noster, quam admīrābile est nōmen tuum in ūniversā terrā, quoniam ēlevāta est magnificentia tua super caelōs.
Ex ōre infantium et lactentium perfēcistī laudem propter inimīcōs tuōs, ut dēstruās inimīcum et ultōrem.
Quoniam vidēbō caelōs tuōs, opera digitōrum tuōrum, lūnam et stēllās quae tū fundāstī.
Quid est homō, quod memor es ejus? Aut fīlius hominis, quoniam vīsitās eum?
Minuistī eum paulō minus ab angelīs; glōriā et honōre corōnāstī eum,
et constituistī eum super opera manuum tuārum.
Omnia subjēcistī sub pedibus ejus, ovēs et bovēs ūniversās, insuper et pecora campī,
volucrēs caelī, et piscēs maris quī perambulant sēmitās maris.
Domine, Dominus noster, quam admīrābile est nōmen tuum in ūniversā terrā.
