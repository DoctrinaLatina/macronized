PSALMUS CANTICĪ IN DĒDICĀTIŌNE DOMŪS DĀVĪD:
Exaltābō tē, Domine, quoniam suscēpistī mē; nec dēlectāstī inimīcōs meōs super mē.
Domine Deus meus, clāmāvī ad tē, et sānāstī mē.
Domine ēdūxistī ab īnfernō animam meam; salvāstī mē ā dēscendentibus in lacum.
Psallite Dominō, sānctī ejus, et cōnfitēminī memoriae sānctitātis ejus.
Quoniam īra in indignātiōne ejus, et vīta in voluntāte ejus. Ad vesperum dēmorābitur flētus, et ad mātūtīnum laetitia.
Ego autem dīxī in abundantiā meā: Nōn movēbor in aeternum.
Domine, in voluntāte tuā, praestitistī decōrī meō virtūtem. Āvertistī faciem tuam ā mē, et factus sum conturbātus.
Ad tē, Domine, clāmābō, et ad Deum meum dēprecābor.
Quae ūtilitās in sanguine meō, dum dēscendō in corruptiōnem? Numquid cōnfitēbitur tibī pulvis, aut adnūntiābit vēritātem tuam?
Audīvit Dominus, et misertus est meī; Dominus factus est adjūtor meus.
Convertistī plānctum meum in gaudium mihī; cōnscidistī saccum meum, et circumdedistī mē laetitiā,
ut cantet tibī glōria mea, et nōn compungar; Domine Deus meus, in aeternum cōnfitēbor tibī.
