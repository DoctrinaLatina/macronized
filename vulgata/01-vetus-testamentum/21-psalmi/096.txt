HUJC DĀVĪD QUANDŌ TERRA EJUS RESTITŪTA EST: Dominus rēgnāvit; exsultet terra; laetentur insulae multae.
Nūbēs et cālīgō in circumitū ejus; jūstitia et jūdicium corrēctiō sēdis ejus.
Ignis ante ipsum praecēdet, et inflammābit in circumitū inimīcōs ejus.
Illūxērunt fulgura ejus orbī terrae; vīdit, et commōta est terra.
Montēs sīcut cēra flūxērunt ā faciē Dominī; ā faciē Dominī omnis terrae.
Adnūntiāvērunt caelī jūstitiam ejus, et vīdērunt omnēs populī glōriam ejus.
Cōnfundantur omnēs quī adōrant sculptilia, et quī glōriantur in simulācrīs suīs. Adōrāte eum omnēs angelī ejus.
Audīvit, et laetāta est Siōn, et exsultāvērunt fīliae Jūdae propter jūdicia tua, Domine.
Quoniam tū Dominus altissimus super omnem terram; nimis exaltātus es super omnēs deōs.
Quī dīligitis Dominum, odītē malum; cūstōdit Dominus animās sānctōrum suōrum; dē manū peccātōris līberābit eōs.
Lūx orta est jūstō, et rēctīs corde laetitia.
Laetāminī, jūstī, in Dominō, et confitēminī memoriae sānctificātiōnis ejus.
