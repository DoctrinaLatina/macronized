IPSĪ DĀVĪD: Benedic, anima mea, Dominō; Domine Deus meus, magnificātus es vehementer. Cōnfessiōnem et decōrem induistī,
amictus lūmine sīcut vestīmentō, extendēns caelum sīcut pellem.
Quī tegis aquīs superiōra ejus; quī pōnis nūbem ascēnsum tuum; quī ambulās super pennās ventōrum.
Quī facis angelōs tuōs spīritūs, et ministrōs tuōs ignem ūrentem.
Quī fundāstī terram super stabilitātem suam; nōn inclīnābitur in saeculum saeculī.
Abissus sīcut vestīmentum amictus ejus; super montēs stābunt aquae.
Ab increpātiōne tuā fugient; ā vōce tonitruī tuī formīdābunt.
Ascendunt montēs, et dēscendunt campī in locum quem fundāstī eīs.
Terminum posuistī quem nōn trānsgredientur, neque convertentur operīre terram.
Quī ēmittis fontēs in convallibus; inter medium montium pertrānsībunt aquae.
Pōtābunt omnēs bēstiae agrī; expectābunt onagrī in sitī suā.
Super ea volucrēs caelī habitābunt; dē mediō petrārum dabunt vōcem.
Rigāns montēs dē superiōribus suīs; dē frūctū operum tuōrum satiābitur terra;
prōdūcēns foenum jūmentīs, et herbam servitūtī hominum, ut ēdūcās pānem dē terrā,
et vīnum laetificet cor hominis, ut exhilaret faciem in oleō, et pānis cor hominis cōnfirmet.
Saturābuntur ligna campī, et cedrī Libanī quās plantāvit;
illīc passerēs nīdificābunt; herodiī domus dux est eōrum.
Montēs excelsī cervīs; petra refugium ērīnāceīs.
Fēcit lūnam in tempora; sōl cognōvit occāsum suum.
Posuistī tenebrās, et facta est nox; in ipsā pertrānsībunt omnēs bēstiae silvae.
catulī leōnum rugientēs ut rapiant, et quaerant ā Deō ēscam sibī.
Ortus est sōl, et congregātī sunt, et in cubīlibus suīs collocābuntur.
Exībit homō ad opus suum, et ad operātiōnem suam usque ad vesperum.
Quam magnificāta sunt opera tua, Domine. Omnia in sapientiā fēcistī; implēta est terra possessiōne tuā.
Hoc mare magnum, et spatiōsum manibus; illīc rēptilia quōrum nōn est numerus, animālia pusilla cum magnīs.
Illīc nāvēs pertrānsībunt; dracō iste quem fōrmāstī ad illūdendum eī.
Omnia ā tē expectant ut dēs illīs ēscam in tempore;
dante tē illīs, colligent; aperiente tē manum tuam, omnia implēbuntur bonitāte.
Āvertente autem tē faciem, turbābuntur; auferēs spīritum eōrum, et dēficient, et in pulverem suum revertentur.
Ēmittēs Spīritum tuum, et creābuntur, et renovābis faciem terrae.
Sit glōria Dominī in saeculum; laetābitur Dominus in operibus suīs.
Quī respicit terram, et facit eam tremere; quī tangit montēs, et fūmigant.
Cantābō Dominō in vītā meā; psallam Deō meō quamdiū sum.
Jūcundum sit eī ēloquium meum; ego vērō dēlectābor in Dominō.
Dēficiant peccātōrēs ā terrā, et inīquī, ita ut nōn sint. Benedic, anima mea, Dominō.

