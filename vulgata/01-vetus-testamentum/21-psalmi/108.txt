IN FĪNEM PSALMUS DĀVĪD:
Deus, laudem meam nē tacuerīs, quia ōs peccātōris et ōs dolōsī super mē apertum est.
Locūtī sunt adversum mē linguā dolōsā, et sermōnibus odiī circumdedērunt mē, et expugnāvērunt mē grātīs.
Prō eō ut mē dīligerent, dētrahēbant mihī; ego autem ōrābam.
Et posuērunt adversum mē mala prō bonīs, et odium prō dīlēctiōne meā.
Constitue super eum peccātōrem, et diabolus stet ā dextrīs ejus.
Cum jūdicātur, exeat condemnātus, et ōrātiō ejus fīat in peccātum.
Fīant diēs ejus paucī, et epīscopātum ejus accipiat alter.
Fīant fīliī ejus orfanī, et uxor ejus vidua.
Nūtantēs trānsferantur fīliī ejus et mendīcent, et ējiciantur dē habitātiōnibus suīs.
Scrūtētur foenerātor omnem substantiam ejus, et dīripiant aliēnī labōrēs ejus.
Nōn sit illī adjūtor, nec sit quī misereātur pūpillīs ejus.
Fīant nātī ejus in interitum; in generātiōne ūnā dēleātur nōmen ejus.
In memoriam redeat inīquitās patrum ejus in conspectū Dominī, et peccātum mātris ejus nōn dēleātur.
Fīant contrā Dominum semper, et dispereat dē terrā memoria eōrum,
prō eō quod nōn est recordātus facere misericordiam, et persecūtus est hominem inopem et mendīcum, et compūnctum corde, mortificāre.
Et dīlēxit maledictiōnem, et veniet eī. Et nōluit benedictiōnem, et ēlongābitur ab eō.
Et induit maledictiōnem sīcut vestīmentum, et intrāvit sīcut aqua in interiōra ejus, et sīcut oleum in ossibus ejus.
Fīat eī sīcut vestīmentum, quō operītur, et sīcut zōna quā semper praecingitur.
Hoc opus eōrum quī dētrahunt mihī apud Dominum, et quī loquuntur mala adversus animam meam.
Et tū, Domine, Domine, fac mēcum propter nōmen tuum, quia suāvis est misericordia tua.
Līberā mē, quia egēnus et pauper ego sum, et cor meum conturbātum est intrā mē.
Sīcut umbra cum dēclīnat ablātus sum, et excussus sum sīcut locustae.
Genua mea infirmāta sunt ā jējūniō, et carō mea immūtāta est propter oleum.
Et ego factus sum opprobrium illīs; vīdērunt mē, et mōvērunt capita sua.
Adjuvā mē, Domine Deus meus; salvum mē fac secundum misericordiam tuam.
Et sciant quia manus tua haec, et tū, Domine, fēcistī eam.
Maledīcent illī, et tū benedīcēs; quī insurgunt in mē, confundantur, servus autem tuus laetābitur.
Induantur quī dētrahunt mihī pudōre, et operiantur sīcut diploide confūsiōne suā.
Confitēbor Dominō nimis in ōre meō, et in mediō multōrum laudābō eum.
Quia astitit ā dextrīs pauperis, ut salvam faceret ā persequentibus animam meam.
