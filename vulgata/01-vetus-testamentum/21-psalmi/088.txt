INTELLĒCTUS ĒTHĀN EZRAHĪTAE:
Misericordiās Dominī in aeternum cantābō; in generātiōnem et generātiōnem adnūntiābō vēritātem tuam in ōre meō,
quoniam dīxistī: In aeternum misericordia aedificābitur in caelīs. Praeparābitur vēritās tua in eīs.
Disposuī testāmentum ēlēctīs meīs, jūrāvī Dāvīd servō meō:
Usque in aeternum praeparābō sēmen tuum, et aedificābō in generātiōnem et generātiōnem sēdem tuam.
Cōnfitēbuntur caelī mīrābilia tua, Domine, etenim vēritātem tuam in ecclēsiā sānctōrum,
quoniam quis in nūbibus aequābitur Dominō; similis erit Deō in fīliīs Deī?
Deus, quī glōrificātur in consiliō sānctōrum, magnus et terribilis super omnēs quī in circumitū ejus sunt.
Domine Deus virtūtum, quis similis tibī? Potēns es, Domine, et vēritās tua in circumitū tuō.
Tū domināris potestātī maris; mōtum autem flūctuum ejus tū mītigās.
Tū humiliāstī sīcut vulnerātum, superbum; in brāchiō virtūtis tuae dispersistī inimīcōs tuōs.
Tuī sunt caelī, et tua est terra; orbem terrae et plēnitūdinem ejus tū fundāstī.
Aquilōnem et mare tū creāstī; Thabor et Hermon in nōmine tuō exsultābunt.
Tuum brāchium cum potentiā; firmētur manus tua, et exaltētur dextera tua.
Jūstitia et jūdicium praeparātiō sēdis tuae; misericordia et vēritās praecēdent faciem tuam.
Beātus populus, quī scit jūbilātiōnem; Domine, in lūmine vultūs tuī ambulābunt,
et in nōmine tuō exsultābunt tōtā diē, et in jūstitiā tuā exaltābuntur,
quoniam glōria virtūtis eōrum tū es, et in benēplacitō tuō exaltābitur cornū nostrum,
quia Dominī est assūmptiō nostra, et sānctī Isrāhēl rēgis nostrī.
Tunc locūtus es in vīsiōne sānctīs tuīs, et dīxistī: Posuī adjūtōrium in potente, et exaltāvī ēlēctum dē plēbe meā.
Invēnī Dāvīd servum meum; oleō sānctō meō ūnxī eum.
Manus enim mea auxiliābitur eī, et brāchium meum confortābit eum.
Nihil prōficiet inimīcus in eō, et fīlius inīquitātis nōn appōnet nocēre eī.
Et concīdam ā faciē ipsīus inimīcōs ejus, et odientēs eum in fugam convertam.
Et vēritās mea et misericordia mea cum ipsō, et in nōmine meō exaltābitur cornū ejus.
Et pōnam in marī manum ejus, et in flūminibus dexteram ejus.
Ipse invocābit mē: Pater meus es tū, Deus meus, et susceptor salūtis meae.
Et ego prīmōgenitum pōnam illum, excelsum prae rēgibus terrae.
In aeternum servābō illī misericordiam meam, et testāmentum meum fidēle ipsī.
Et pōnam in saeculum saeculī sēmen ejus, et thronum ejus sīcut diēs caelī.
Sī autem dērelīquerint fīliī ejus lēgem meam, et in jūdiciīs meīs nōn ambulāverint,
sī jūstitiās meās prōfānāverint, et mandāta mea nōn cūstōdīverint,
vīsitābō in virgā inīquitātēs eōrum, et in verberibus peccāta eōrum.
Misericordiam autem meam nōn dispergam ab eō, neque nocēbō in vēritāte meā,
neque prōfānābō testāmentum meum, et quae prōcēdunt dē labiīs meīs nōn faciam irrita.
Semel jūrāvī in sānctō meō, sī Dāvīd mentiar;
sēmen ejus in aeternum manēbit, et thronus ejus sīcut Sōl in conspectū meō,
et sīcut lūna perfecta in aeternum, et testis in caelō fidēlis.
Tū vērō repulistī et dēspexistī; distulistī chrīstum tuum.
Ēvertistī testāmentum servī tuī; prōfānāstī in terrā Sānctuārium ejus.
Dēstrūxistī omnēs sēpēs ejus; posuistī firmāmentum ejus formīdinem.
Dīripuērunt eum omnēs trānseuntēs viam; factus est opprobrium vīcīnīs suīs.
Exaltāstī dexteram dēprimentium eum; laetificāstī omnēs inimīcōs ejus.
Āvertistī adjūtōrium gladiī ejus, et nōn es auxiliātus eī in bellō.
Dēstrūxistī eum ab ēmundātiōne, et sēdem ejus in terram collīsistī.
Minōrāstī diēs temporis ejus; perfūdistī eum confūsiōne.
Usquequo, Domine, āvertis in fīnem? Exārdēscet sīcut ignis īra tua?
Memorāre quae mea substantia; numquid enim vānē constituistī omnēs fīliōs hominum?
Quis est homō quī vīvet et nōn vidēbit mortem, ēruet animam suam dē manū inferī?
Ubī sunt misericordiae tuae antīquae, Domine, sīcut jūrāstī Dāvīd in vēritāte tuā?
Memor estō, Domine, opprobriī servōrum tuōrum, quod continuī in sinū meō, multārum gentium,
quod exprobrāvērunt inimīcī tuī, Domine, quod exprobrāvērunt commūtātiōnem chrīstī tuī.
Benedictus Dominus in aeternum. Fīat, fīat.
