TITULĪ INSCRĪPTIŌ IPSĪ DĀVĪD: Conservā mē, Domine, quoniam spērāvī in tē.
Dīxī Dominō: Deus meus es tū, quoniam bonōrum meōrum nōn egēs.
Sānctīs quī sunt in terrā ejus, mīrificāvit omnēs voluntātēs meās in eīs.
Multiplicātae sunt infirmitātēs eōrum; posteā accelerāvērunt. Nōn congregābō conventicula eōrum dē sanguinibus, nec memor erō nōminum eōrum per labia mea.
Dominus pars hērēditātis meae, et calicis meī; tū es, quī restituēs hērēditātem meam mihī.
Fūnēs cecidērunt mihī in praeclārīs; etenim hērēditās mea praeclāra est mihī.
Benedīcam Dominum quī tribuit mihī intellēctum; insuper et usque ad noctem increpuērunt mē rēnēs meī.
Prōvidēbam Dominum in conspectū meō semper, quoniam ā dextrīs est mihī, nē commovear.
Propter hoc laetātum est cor meum, et exsultāvit lingua mea; insuper et carō mea requiēscet in spē.
Quoniam nōn dērelinquēs animam meam in infernō, nec dabis sānctum tuum vidēre corruptiōnem.
Notās mihī fēcistī viās vītae; adimplēbis mē laetitiā cum vultū tuō; dēlectātiōnēs in dexterā tuā usque in fīnem.
