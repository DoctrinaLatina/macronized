IN FĪNEM PSALMUS DĀVĪD: Ad tē, Domine, levāvī animam meam.
Deus meus, in tē confīdō; nōn ērubēscam,
neque irrīdeant mē inimīcī meī; etenim ūniversī quī sustinent tē, nōn confundentur.
Confundantur omnēs inīqua agentēs supervacuē. Viās tuās Domine dēmōnstrā mihī, et sēmitās tuās ēdocē mē.
Dīrige mē in vēritāte tuā, et docē mē, quia tū es Deus salvātor meus, et tē sustinuī tōtā diē.
Reminīscere miserātiōnum tuārum, Domine, et misericordiārum tuārum quae ā saeculō sunt.
Dēlicta juventūtis meae, et ignōrantiās meās nē meminerīs. Secundum misericordiam tuam mementō meī tū, propter bonitātem tuam, Domine.
Dulcis et rēctus Dominus; propter hoc lēgem dabit dēlinquentibus in viā.
Dīriget mānsuētōs in jūdiciō; docēbit mītēs viās suās.
Ūniversae viae Dominī, misericordia et vēritās, requīrentibus testāmentum ejus et testimōnia ejus.
Propter nōmen tuum, Domine, propitiāberis peccātō meō; multum est enim.
Quis est homō quī timet Dominum? Lēgem statuit eī in viā, quam ēlēgit.
Anima ejus in bonīs dēmorābitur, et sēmen ejus hērēditābit terram.
Firmāmentum est Dominus timentibus eum, et testāmentum ipsīus ut manifestētur illīs.
Oculī meī semper ad Dominum, quoniam ipse ēvellet dē laqueō pedēs meōs.
Respice in mē, et miserēre meī, quia ūnicus et pauper sum ego.
Trībulātiōnēs cordis meī multiplicātae sunt; dē necessitātibus meīs erue mē.
Vidē humilitātem meam et labōrem meum, et dīmitte ūniversa dēlicta mea.
Respice inimīcōs meōs, quoniam multiplicātī sunt, et odiō inīquō ōdērunt mē.
Cūstōdī animam meam, et erue mē; nōn ērubēscam, quoniam spērāvī in tē.
Innocentēs et rēctī adhaesērunt mihī, quia sustinuī tē.
Līberā, Deus, Isrāhēl ex omnibus trībulātiōnibus suīs.
