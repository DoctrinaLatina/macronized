CANTICUM GRADUUM: Quī cōnfīdunt in Dominō, sīcut mōns Siōn; nōn commovēbitur in aeternum, quī habitat in Jerusalem.
Montēs in circumitū ejus, et Dominus in circumitū populī suī, ex hōc nunc et usque in saeculum.
Quia nōn relinquet Dominus virgam peccātōrum super sortem jūstōrum, ut nōn extendant jūstī ad inīquitātem manūs suās.
Benefac, Domine, bonīs, et rēctīs corde.
Dēclīnantēs autem in obligātiōnēs, addūcet Dominus cum operantibus inīquitātem. Pāx super Isrāhēl.
