PSALMUS DĀVĪD: Dominus regit mē, et nihil mihī dēerit.
In locō pāscuae ibī mē collocāvit; super aquam refectiōnis ēducāvit mē.
Animam meam convertit; dēdūxit mē super sēmitās jūstitiae, propter nōmen suum.
Nam et sī ambulāverō in mediō umbrae mortis, nōn timēbō mala, quoniam tū mēcum es. Virga tua, et baculus tuus, ipsa mē consōlāta sunt.
Parāstī in conspectū meō mēnsam, adversus eōs, quī trībulant mē. Impinguāstī in oleō caput meum, et calix meus inēbriāns, quam praeclārus est.
Et misericordia tua subsequētur mē omnibus diēbus vītae meae, et ut inhabitem in domō Dominī in longitūdinem diērum.
