INTELLĒCTUS ASĀF: Ut quid, Deus, repulistī in fīnem, īrātus est furor tuus super ovēs pāscuae tuae?
Memor estō congregātiōnis tuae, quam possēdistī ab initiō; redēmistī virgam hērēditātis tuae; mōns Siōn in quō habitāstī in eō.
Levā manūs tuās in superbiās eōrum in fīnem, quanta malignātus est inimīcus in sānctō.
Et glōriātī sunt quī ōdērunt tē in mediō sōlemnitātis tuae; posuērunt signa sua, signa,
et nōn cognōvērunt sīcut in exitū super summum.
Quasi in silvā lignōrum secūribus, excīdērunt iānuās ejus in idipsum; in secūrī et asciā dēiēcērunt eam.
Incendērunt ignī Sānctuārium tuum; in terrā polluērunt tabernāculum nōminis tuī.
Dīxērunt in corde suō cognātiō eōrum simul: Quiēscere faciāmus omnēs diēs fēstōs Deī ā terrā.
Signa nostra nōn vīdimus; jam nōn est profēta, et nōs nōn cognōscet amplius.
Usquequo, Deus, improperābit inimīcus? Inrītat adversārius nōmen tuum in fīnem?
Ut quid āvertis manum tuam, et dexteram tuam dē mediō sinū tuō in fīnem?
Deus autem rēx noster ante saecula; operātus est salūtem in mediō terrae.
Tū confirmāstī in virtūte tuā mare; contrībulāstī capita dracōnum in aquīs.
Tū confrēgistī capita dracōnis; dedistī eum ēscam populīs Aethiopum.
Tū dīrūpistī fontēs et torrentēs; tū siccāstī fluviōs Ēthān.
Tuus est diēs, et tua est nox; tū fabricātus es aurōram et sōlem.
Tū fēcistī omnēs terminōs terrae; aestātem et vēr, tū plasmāstī ea.
Memor estō hujus, inimīcus improperāvit Dominō, et populus insapiens incitāvit nōmen tuum.
Nē trādās bēstiīs animās confitentēs tibī, et animās pauperum tuōrum nē oblīvīscāris in fīnem.
Respice in testāmentum tuum, quia replētī sunt, quī obscūrātī sunt terrae domibus inīquitātum.
Nē āvertātur humilis factus confūsus; pauper et inops laudābunt nōmen tuum.
Exsurge, Deus; jūdicā causam tuam; memor estō improperiōrum tuōrum, eōrum quae ab insapientī sunt tōtā diē.
Nē oblīvīscāris vōcēs inimīcōrum tuōrum; superbia eōrum quī tē ōdērunt ascendit semper.
