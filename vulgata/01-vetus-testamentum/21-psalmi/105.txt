ALLĒLŪIA: Cōnfitēminī Dominō quoniam bonus, quoniam in saeculum misericordia ejus.
Quis loquētur potentiās Dominī, audītās faciet omnēs laudēs ejus?
Beātī quī cūstōdiunt jūdicium, et faciunt jūstitiam in omnī tempore.
Mementō nostrī, Domine, in benēplacitō populī tuī; vīsitā nōs in salūtārī tuō,
ad videndum in bonitāte ēlēctōrum tuōrum, ad laetandum in laetitiā gentis tuae, ut laudēris cum hērēditāte tuā.
Peccāvimus cum patribus nostrīs; injūstē ēgimus; inīquitātem fēcimus.
Patrēs nostrī in Aegiptō nōn intellēxērunt mīrābilia tua; nōn fuērunt memorēs multitūdinis misericordiae tuae, et irrītāvērunt ascendentēs in mare, mare Rubrum.
Et salvāvit eōs propter nōmen suum, ut nōtam faceret potentiam suam.
Et increpuit mare Rubrum et exsiccātum est, et dēdūxit eōs in abissīs sīcut in dēsertō.
Et salvāvit eōs dē manū odientium, et redēmit eōs dē manū inimīcī.
Et operuit aqua trībulantēs eōs; ūnus ex eīs nōn remānsit.
Et crēdidērunt verbīs ejus, et laudāvērunt laudem ejus.
Cito fēcērunt; oblītī sunt operum ejus, et nōn sustinuērunt consilium ejus.
Et concupīvērunt concupiscentiam in dēsertō, et tentāvērunt Deum in inaquōsō.
Et dedit eīs petītiōnem ipsōrum, et mīsit saturitātem in animās eōrum.
Et irrītāvērunt Mōsem in castrīs; Aarōnem, sānctum Dominī.
Aperta est terra, et dēglūttīvit Dathan, et operuit super congregātiōnem Abīron.
Et exārsit ignis in sinagōgā eōrum; flamma combussit peccātōrēs.
Et fēcērunt vitulum in Horeb, et adōrāvērunt sculptile.
Et mūtāvērunt glōriam suam in similitūdinem vitulī comedentis foenum.
Oblītī sunt Deum quī salvāvit eōs; quī fēcit magnālia in Aegiptō,
mīrābilia in terrā Cham, terribilia in marī Rubrō.
Et dīxit ut disperderet eōs, sī nōn Mōsēs ēlēctus ejus stetisset in confractiōne in conspectū ejus, ut āverteret īram ejus nē disperderet eōs.
Et prō nihilō habuērunt terram dēsīderābilem; nōn crēdidērunt verbō ejus.
Et murmurāvērunt in tabernāculīs suīs; nōn exaudīvērunt vōcem Dominī.
Et ēlevāvit manum suam super eōs, ut prōsterneret eōs in dēsertō.
Et ut dējiceret sēmen eōrum in Nātiōnibus, et dispergeret eōs in regiōnibus.
Et initiātī sunt Baalfegor, et comēdērunt sacrificia mortuōrum.
Et irrītāvērunt eum in adinventiōnibus suīs, et multiplicāta est in eīs ruīna.
Et stetit Phinees et plācāvit, et cessāvit quassātiō.
Et reputātum est eī in jūstitiam, in generātiōnem et generātiōnem usque in sempiternum.
Et irrītāvērunt eum ad Aquās Contrādictiōnis, et vexātus est Mōsēs propter eōs,
quia exacerbāvērunt spīritum ejus, et distīnxit in labiīs suīs.
Nōn disperdidērunt gentēs quās dīxit Dominus illīs.
Et commixtī sunt inter Gentēs, et didicērunt opera eōrum,
et servīvērunt sculptilibus eōrum, et factum est illīs in scandalum.
Et immolāvērunt fīliōs suōs, et fīliās suās daemoniīs.
Et effūdērunt sanguinem innocentem, sanguinem fīliōrum suōrum et fīliārum suārum quās sacrificāvērunt sculptilibus Chanaan, et infecta est terra in sanguinibus.
Et contāmināta est in operibus eōrum, et fornicātī sunt in adinventiōnibus suīs.
Et īrātus est furōre Dominus in populum suum, et abōminātus est hērēditātem suam.
Et trādidit eōs in manūs gentium, et dominātī sunt eōrum quī ōdērunt eōs.
Et trībulāvērunt eōs inimīcī eōrum, et humiliātī sunt sub manibus eōrum.
Saepe līberāvit eōs; ipsī autem exacerbāvērunt eum in consiliō suō, et humiliātī sunt in inīquitātibus suīs.
Et vīdit cum trībulārentur, et audīvit ōrātiōnem eōrum.
Et memor fuit testāmentī suī, et poenituit eum secundum multitūdinem misericordiae suae.
Et dedit eōs in misericordiās in conspectū omnium quī cēperant eōs.
Salvōs fac nōs, Domine Deus noster, et congregā nōs dē nātiōnibus, ut confiteāmur nōminī sānctō tuō, et glōriēmur in laude tuā.
Benedictus Dominus Deus Isrāhēl, ā saeculō et usque in saeculum. Et dīcet omnis populus: Fīat, fīat.
