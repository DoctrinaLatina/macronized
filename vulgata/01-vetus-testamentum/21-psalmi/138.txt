IN FĪNEM PSALMUS DĀVĪD: Domine probāstī mē, et cognōvistī mē.
tū cognōvistī sessiōnem meam et resurrēctiōnem meam; intellēxistī cōgitātiōnēs meās dē longē.
Sēmitam meam et fūniculum meum investīgāstī, et omnēs viās meās praevīdistī,
quia nōn est sermō in linguā meā.
Ecce, Domine, tū cognōvistī omnia, novissima et antīqua; tū fōrmāstī mē, et posuistī super mē manum tuam.
Mīrābilis facta est scientia tua ex mē; confortāta est, et nōn poterō ad eam.
Quō ībō ā Spīritū tuō? Et quō ā faciē tuā fugiam?
Sī ascenderō in caelum, tū illic es; sī dēscenderō in infernum, ades.
Sī sūmpserō pennās meās dīlūculō, et habitāverō in extrēmīs maris,
etenim illūc manus tua dēdūcet mē, et tenēbit mē dextera tua.
Et dīxī: Forsitan tenebrae conculcābunt mē, et nox illūminātiō mea in dēliciīs meīs.
Quia tenebrae nōn obscūrābuntur ā tē, et nox sīcut diēs illūminābitur; sīcut tenebrae ejus, ita et lūmen ejus.
Quia tū possēdistī rēnēs meōs; suscēpistī mē dē uterō mātris meae.
Confitēbor tibī, quia terribiliter magnificātus es; mīrābilia opera tua, et anima mea cognōscit nimis.
Nōn est occultātum os meum ā tē, quod fēcistī in occultō, et substantia mea in inferiōribus terrae.
Imperfectum meum vīdērunt oculī tuī, et in librō tuō omnēs scrībentur; diēs fōrmābuntur, et nēmō in eīs.
Mihī autem nimis honōrificātī sunt amīcī tuī, Deus; nimis confortātus est prīncipātūs eōrum.
Dīnumerābō eōs, et super arēnam multiplicābuntur; exsurrēxī, et adhūc sum tēcum.
Sī occīderīs, Deus, peccātōrēs; virī sanguinum, dēclīnāte ā mē,
quia dīcitis in cōgitātiōne: Accipient in vānitāte cīvitātēs tuās.
Nōnne quī ōdērunt tē, Domine, ōderam, et super inimīcōs tuōs tābēscēbam?
Perfectō odiō ōderam illōs, et inimīcī factī sunt mihī.
Probā mē, Deus, et scītō cor meum; interrogā mē, et cognōsce sēmitās meās.
Et vidē sī via inīquitātis in mē est, et dēdūc mē in viā aeternā.
