CANTICUM GRADUUM SALOMŌNIS: Nisi Dominus aedificāverit domum, in vānum labōrāvērunt quī aedificant eam. Nisi Dominus cūstōdierit cīvitātem, frūstrā vigilat quī cūstōdit eam.
Vānum est vōbīs ante lūcem surgere, surgite postquam sēderitis, quī mandūcātis pānem dolōris. Cum dederit dīlēctīs suīs somnum.
Ecce hērēditās Dominī fīliī; mercēs, frūctus ventris.
Sīcut sagittae in manū potentis, ita fīliī excussōrum.
Beātus vir quī implēvit dēsīderium suum ex ipsīs; nōn cōnfundētur cum loquētur inimīcīs suīs in portā.
