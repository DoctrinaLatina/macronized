IN FĪNEM PRŌ POPULŌ QUĪ Ā SĀNCTĪS LONGĒ FACTUS EST DĀVĪD IN TITULĪ INSCRĪPTIŌNEM CUM TENUĒRUNT EUM ALLOPHILĪ IN GETH:
Miserēre meī, Deus, quoniam conculcāvit mē homō; tōtā diē impugnāns trībulāvit mē.
Conculcāvērunt mē inimīcī meī tōtā diē; quoniam multī bellantēs adversum mē.
Ab altitūdine diēī timēbō, ego vērō in tē spērābō.
In Deō laudābō sermōnēs meōs, in Deō spērāvī; nōn timēbō quid faciat mihī cārō.
Tōtā diē verba mea exsecrābantur; adversum mē omnēs cōgitātiōnēs eōrum in malum.
Inhabitābunt, et abscondent; ipsī calcāneum meum observābunt. Sīcut sustinuērunt animam meam,
prō nihilō salvōs faciēs illōs; in īrā populōs confringēs, Deus.
Vītam meam adnūntiāvī tibī; posuistī lacrimās meās in conspectū tuō, sīcut et in prōmissiōne tuā;
tunc convertentur inimīcī meī retrōrsum. In quācumque diē invocāverō tē, ecce cognōvī quoniam Deus meus es.
In Deō laudābō verbum; in Dominō laudābō sermōnem. In Deō spērāvī; nōn timēbō quid faciat mihī homō.
In mē sunt, Deus, vōta tua, quae reddam, laudātiōnēs tibī,
quoniam ēripuistī animam meam dē morte, et pedēs meōs dē lāpsū, ut placeam cōram Deō in lūmine vīventium.
