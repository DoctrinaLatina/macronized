PSALMUS DĀVĪD FĪLIŌRUM JONADAB ET PRIŌRUM CAPTĪVŌRUM: In tē Domine spērāvī, nōn confundar in aeternum.
In jūstitiā tuā līberā mē, et ēripe mē; inclīnā ad mē aurem tuam, et salvā mē.
Ēsto mihī in Deum prōtēctōrem, et in locum mūnītum, ut salvum mē faciās, quoniam firmāmentum meum et refugium meum es tū.
Deus meus, ēripe mē dē manū peccātōris, et dē manū contrā lēgem agentis et inīquī,
quoniam tū es patientia mea, Domine; Domine, spēs mea ā juventūte meā.
In tē confirmātus sum ex uterō; dē ventre mātris meae tū es prōtēctor meus; in tē cantātiō mea semper.
Tamquam prōdigium factus sum multīs, et tū adjūtor fortis.
Repleātur os meum laude, ut cantem glōriam tuam; tōtā diē magnitūdinem tuam.
Nē prōjiciās mē in tempore senectūtis; cum dēfēcerit virtūs mea, nē dērelinquās mē.
Quia dīxērunt inimīcī meī mihī, et quī cūstōdiēbant animam meam consilium fēcērunt in ūnum,
dīcentēs: Deus dērelīquit eum; persequiminī et comprehendite eum, quia nōn est quī ēripiat.
Deus, nē ēlongēris ā mē; Deus meus, in auxilium meum respice.
Cōnfundantur et dēficiant dētrahentēs animae meae; operiantur confūsiōne et pudōre quī quaerunt mala mihī.
Ego autem semper spērābō, et adjiciam super omnem laudem tuam.
Ōs meum adnūntiābit jūstitiam tuam, tōtā diē salūtāre tuum, quoniam nōn cognōvī litterātūram.
Introībō in potentiās Dominī; Domine, memorābor jūstitiae tuae sōlīus.
Deus, docuistī mē ā juventūte meā, et usque nunc prōnūntiābō mīrābilia tua.
Et usque in senectam et senium, Deus, nē dērelinquās mē, dōnec adnūntiem brāchium tuum generātiōnī omnī quae ventūra est.
Potentiam tuam et jūstitiam tuam Deus usque in altissimā, quae fēcistī magnālia; Deus quis similis tibī?
Quantās ostendistī mihī trībulātiōnēs multās et malās, et conversus vīvificāstī mē, et dē abissīs terrae iterum redūxistī mē.
Multiplicāstī magnificentiam tuam, et conversus consōlātus es mē.
Nam et ego confitēbor tibī in vāsīs psalmī vēritātem tuam, Deus; psallam tibī in citharā, Sānctus Isrāhēlis.
Exsultābunt labia mea cum cantāverō tibī, et anima mea quam redēmistī.
Sed et lingua mea tōtā diē meditābitur jūstitiam tuam, cum confūsī et reveritī fuerint quī quaerunt mala mihī.
