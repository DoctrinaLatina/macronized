IN FĪNEM IN CARMINIBUS INTELLĒCTŪS DĀVĪD,
CUM VĒNISSENT ZIPHAEĪ ET DĪXISSENT AD SAŪL NŌNNE DĀVĪD ABSCONDITUS EST APUD NŌS:
Deus in nōmine tuō salvum mē fac, et in virtūte tuā jūdicā mē.
Deus exaudī ōrātiōnem meam; auribus percipe verba ōris meī.
Quoniam aliēnī īnsurrēxērunt adversum mē, et fortēs quaesīvērunt animam meam, et nōn prōposuērunt Deum ante cōnspectum suum.
Ecce enim Deus adjuvat mē, et Dominus susceptor est animae meae.
Āverte mala inimīcīs meīs, et in vēritāte tuā disperde illōs.
Voluntāriē sacrificābō tibī, et cōnfitēbor nōminī tuō Domine, quoniam bonum est;
quoniam ex omnī trībulātiōne ēripuistī mē, et super inimīcōs meōs dēspexit oculus meus.
