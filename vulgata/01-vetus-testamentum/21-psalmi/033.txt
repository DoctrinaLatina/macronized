DAVĪDĪ CUM IMMŪTĀVIT VULTUM SUUM CŌRAM ABIMELECH ET DĪMĪSIT EUM ET ABĪVIT:
Benedīcam Dominum in omnī tempore; semper laus ejus in ōre meō.
In Dominō laudābitur anima mea; audiant mānsuētī, et laetentur.
Magnificāte Dominum mēcum, et exaltēmus nōmen ejus in idipsum.
Exquīsīvī Dominum, et exaudīvit mē, et ex omnibus trībulātiōnibus meīs ēripuit mē.
Accēdite ad eum, et illūmināminī, et faciēs vestrae nōn confundentur.
Iste pauper clāmāvit, et Dominus exaudīvit eum, et dē omnibus trībulātiōnibus ejus salvāvit eum.
Immittet angelus Dominī in circumitū timentium eum, et ēripiet eōs.
Gustāte et vidēte quoniam suāvis est Dominus; beātus vir quī spērat in eō.
Timēte Dominum, omnēs sānctī ejus; quoniam nōn est inopia timentibus eum.
Dīvitēs eguērunt, et ēsurīvērunt; inquīrentēs autem Dominum nōn minuentur omnī bonō.
Venīte, fīliī, audīte mē; timōrem Dominī docēbō vōs.
Quis est homō quī vult vītam; dīligit diēs vidēre bonōs?
Prohibē linguam tuam ā malō, et labia tua nē loquantur dolum.
Dīverte ā malō, et fac bonum; inquīre pācem, et persequere eam.
Oculī Dominī super jūstōs, et aurēs ejus in precēs eōrum.
Vultus autem Dominī super facientēs mala, ut perdat dē terrā memoriam eōrum.
Clāmāvērunt jūstī, et Dominus exaudīvit eōs, et ex omnibus trībulātiōnibus eōrum līberāvit eōs.
Jūxtā est Dominus eīs quī trībulātō sunt corde, et humilēs spīritū salvābit.
Multae trībulātiōnēs jūstōrum, et dē omnibus hīs līberābit eōs Dominus.
Cūstōdit Dominus omnia ossa eōrum; ūnum ex hīs nōn conterētur.
Mors peccātōrum pessima; et quī ōdērunt jūstum dēlinquent.
Redimet Dominus animās servōrum suōrum, et nōn dēlinquent omnēs quī spērant in eō.
