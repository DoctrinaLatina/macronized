ALLĒLŪIA: Cōnfitēminī Dominō, quoniam bonus, quoniam in saeculum misericordia ejus.
Dīcant quī redēmptī sunt ā Dominō, quōs redēmit dē manū inimīcī,
Dē regiōnibus congregāvit eōs, ā sōlis ortū et occāsū, et ab aquilōne et marī.
Errāvērunt in sōlitūdine, in inaquōsō; viam cīvitātis habitāculī nōn invēnērunt.
Ēsurientēs et sitientēs; anima eōrum in ipsīs dēfēcit.
Et clāmāvērunt ad Dominum cum trībulārentur, et dē necessitātibus eōrum ēripuit eōs.
Et dēdūxit eōs in viam rēctam, ut īrent in cīvitātem habitātiōnis.
Cōnfiteantur Dominō misericordiae ejus, et mīrābilia ejus fīliīs hominum,
quia satiāvit animam inānem, et animam ēsurientem satiāvit bonīs.
Sedentēs in tenebrīs et umbrā mortis; vīnctōs in mendīcitāte et ferrō,
quia exacerbāvērunt ēloquia Deī: et consilium Altissimī irrītāvērunt,
et humiliātum est in labōribus cor eōrum; infirmātī sunt, nec fuit quī adjuvāret.
Et clāmāvērunt ad Dominum cum trībulārentur, et dē necessitātibus eōrum līberāvit eōs.
Et ēdūxit eōs dē tenebrīs et umbrā mortis, et vincula eōrum dīrūpit.
Cōnfiteantur Dominō misericordiae ejus, et mīrābilia ejus fīliīs hominum.
Quia contrīvit portās aereās, et vectēs ferreōs confrēgit.
Suscēpit eōs dē viā inīquitātis eōrum; propter injūstitiās enim suās humiliātī sunt.
Omnem ēscam abōmināta est anima eōrum, et adpropinquāvērunt usque ad portās mortis.
Et clāmāvērunt ad Dominum cum trībulārentur, et dē necessitātibus eōrum līberāvit eōs.
Mīsit verbum suum, et sānāvit eōs, et ēripuit eōs dē interitiōnibus eōrum.
Cōnfiteantur Dominō misericordiae ejus, et mīrābilia ejus fīliīs hominum.
Et sacrificent sacrificium laudis, et adnūntient opera ejus in exsultātiōne.
Quī dēscendunt mare in nāvibus, facientēs operātiōnem in aquīs multīs,
ipsī vīdērunt opera Dominī, et mīrābilia ejus in profundō.
Dīxit, et stetit spīritus procellae, et exaltātī sunt flūctūs ejus.
Ascendunt usque ad caelōs, et dēscendunt usque ad abissōs; anima eōrum in malīs tābēscēbat.
Turbātī sunt, et mōtī sunt sīcut ēbrius, et omnis sapientia eōrum dēvorāta est.
Et clāmāvērunt ad Dominum cum trībulārentur, et dē necessitātibus eōrum ēdūxit eōs.
Et statuit procellam ejus in auram, et siluērunt flūctūs ejus.
Et laetātī sunt quia siluērunt, et dēdūxit eōs in portum voluntātis eōrum.
Cōnfiteantur Dominō misericordiae ejus, et mīrābilia ejus fīliīs hominum.
Exaltent eum in ecclēsiā plēbis, et in cathedrā seniōrum laudent eum.
Posuit flūmina in dēsertum et exitūs aquārum in sitim,
Terram frūctiferam in salsūginem, ā malitiā inhabitantium in eā.
Posuit dēsertum in stāgna aquārum, et terram sine aquā in exitūs aquārum.
Et collocāvit illīc ēsurientēs, et constituērunt cīvitātem habitātiōnis.
Et sēmināvērunt agrōs, et plantāvērunt vīneās, et fēcērunt frūctum nātīvitātis.
Et benedīxit eīs, et multiplicātī sunt nimis, et jūmenta eōrum nōn minōrāvit.
Et paucī factī sunt, et vexātī sunt ā trībulātiōne malōrum et dolōre.
Effūsa est contemptiō super prīncipēs, et errāre fēcit eōs in inviō, et nōn in viā.
Et adjūvit pauperem dē inopiā, et posuit sīcut ovēs familiās.
Vidēbunt rēctī, et laetābuntur, et omnis inīquitās oppīlābit ōs suum.
Quis sapiens, et cūstōdiet haec? Et intelleget misericordiās Dominī?
