IN FĪNEM IN HIMNĪS DĀVĪD:
Exaudī, Deus, dēprecātiōnem meam; intende ōrātiōnī meae.
Ā fīnibus terrae ad tē clāmāvī; dum ānxiārētur cor meum, in petrā exaltāstī mē. Dēdūxistī mē,
quia factus es spēs mea; turris fortitūdinis ā faciē inimīcī.
Inhabitābō in tabernāculō tuō in saecula; prōtegar in vēlāmentō ālārum tuārum.
Quoniam tū, Deus meus, exaudīvistī ōrātiōnem meam; dedistī hērēditātem timentibus nōmen tuum.
Diēs super diēs rēgis adjiciēs; annōs ejus usque in diem generātiōnis et generātiōnis.
Permanet in aeternum in cōnspectū Deī; misericordiam et vēritātem ejus quis requīret?
Sīc psalmum dīcam nōminī tuō in saeculum saeculī, ut reddam vōta mea dē diē in diem.
