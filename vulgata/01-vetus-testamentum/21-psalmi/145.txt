ALLĒLŪIA AGGAEĪ ET ZACHARĪAE: Laudā, anima mea, Dominum.
Laudābō Dominum in vītā meā; psallam Deō meō quamdiū fuerō.
Nōlīte cōnfīdere in prīncipibus, in fīliīs hominum, in quibus nōn est salūs.
Exībit spīritus ejus, et revertētur in terram suam; in illā diē perībunt omnēs cōgitātiōnēs eōrum.
Beātus cujus Deus Jācōb adjūtor ejus, spēs ejus in Dominō Deō ipsīus,
quī fēcit caelum et terram, mare, et omnia quae in eīs sunt.
Quī cūstōdit vēritātem in saeculum; facit jūdicium injūriam patientibus; dat ēscam ēsurientibus. Dominus solvit compedītōs;
Dominus illūminat caecōs. Dominus ērigit ēlīsōs; Dominus dīligit jūstōs.
Dominus cūstōdit advenās, pūpillum et viduam suscipiet, et viās peccātōrum disperdet.
Rēgnābit Dominus in saecula; Deus tuus, Siōn, in generātiōnem et generātiōnem.
