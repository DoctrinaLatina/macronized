ŌRĀTIŌ PAUPERIS CUM ĀNXIUS FUERIT ET IN CONSPECTŪ DOMINĪ EFFŪDERIT PRECEM SUAM:
Domine exaudī ōrātiōnem meam, et clāmor meus ad tē veniat.
Nōn āvertās faciem tuam ā mē. In quācumque diē trībulor, inclīnā ad mē aurem tuam; in quācumque diē invocāverō tē, vēlōciter exaudī mē.
Quia dēfēcērunt sīcut fūmus diēs meī, et ossa mea sīcut cremium āruērunt.
Percussus sum ut foenum, et āruit cor meum, quia oblītus sum comedere pānem meum.
Ā vōce gemitūs meī adhaesit os meum carnī meae.
Similis factus sum pelicānō sōlitūdinis; factus sum sīcut nicticorax in domiciliō.
Vigilāvī, et factus sum sīcut passer sōlitārius in tēctō.
Tōtā diē exprobrābant mihī inimīcī meī, et quī laudābant mē adversum mē jūrābant;
quia cinerem tamquam pānem mandūcābam, et pōtum meum cum flētū miscēbam,
a faciē īrae et indignātiōnis tuae; quia ēlevāns allīsistī mē.
Diēs meī sīcut umbrā dēclīnāvērunt, et ego sīcut foenum aruī.
Tū autem, Domine, in aeternum permanēs, et memoriāle tuum in generātiōnem et generātiōnem.
Tū exsurgēns miserēberis Siōn, quia tempus miserendī ejus, quia venit tempus.
Quoniam placuērunt servīs tuīs lapidēs ejus, et terrae ejus miserēbuntur.
Et timēbunt Gentēs nōmen tuum, Domine, et omnēs rēgēs terrae glōriam tuam.
Quia aedificāvit Dominus Siōn, et vidēbitur in glōriā suā.
Respexit in ōrātiōnem humilium et nōn sprēvit precem eōrum.
Scrībantur haec in generātiōne alterā, et populus, quī creābitur, laudābit Dominum.
Quia prōspexit dē excelsō sānctō suō; Dominus dē caelō in terram aspexit,
ut audīret gemitūs compedītōrum; ut solveret fīliōs interēmptōrum;
ut adnūntiet in Siōn nōmen Dominī, et laudem ejus in Jerusalem.
In conveniendō populōs in ūnum, et rēgēs ut serviant Dominō.
Respondit eī in viā virtūtis suae: Paucitātem diērum meōrum nūntiā mihī.
Nē revocēs mē in dīmidiō diērum meōrum, in generātiōnem et generātiōnem annī tuī.
Initiō tū, Domine, terram fundāstī, et opera manuum tuārum sunt caelī.
Ipsī perībunt, tū autem permanēs, et omnēs sīcut vestīmentum veterāscent, et sīcut opertōrium mūtābis eōs, et mūtābuntur;
tū autem īdem ipse es, et annī tuī nōn dēficient.
Fīliī servōrum tuōrum habitābunt, et sēmen eōrum in saeculum dīrigētur.
