IN FĪNEM PSALMUS DĀVĪD: In Dominō cōnfīdō; quōmodo dīcitis animae meae: Trānsmigrā in montem sīcut passer?
Quoniam ecce peccātōrēs intendērunt arcum; parāvērunt sagittās suās in faretrā, ut sagittent in obscūrō rēctōs corde;
quoniam quae perfēcistī, dēstrūxērunt; jūstus autem, quid fēcit?
Dominus in templō sānctō suō; Dominus in caelō sēdis ejus. Oculī ejus in pauperem respiciunt; palpebrae ejus interrogant fīliōs hominum.
Dominus interrogat jūstum et impium; quī autem dīligit inīquitātem, ōdit animam suam.
Pluet super peccātōrēs laqueōs; ignis et sulfur, et spīritūs procellārum, pars calicis eōrum.
Quoniam jūstus Dominus, et jūstitiās dīlēxit; aequitātem vīdit vultus ejus.
