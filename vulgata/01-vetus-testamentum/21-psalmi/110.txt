ALLĒLŪIA: Cōnfitēbor tibī, Domine, in tōtō corde meō; in cōnsiliō jūstōrum, et congregātiōne.
Magna opera Dominī, exquīsīta in omnēs voluntātēs ejus.
Cōnfessiō et magnificentia opus ejus, et jūstitia ejus manet in saeculum saeculī.
Memoriam fēcit mīrābilium suōrum; misericors et miserātor Dominus.
Ēscam dedit timentibus sē. Memor erit in saeculum testāmentī suī.
Virtūtem operum suōrum adnūntiābit populō suō,
ut det illīs hērēditātem gentium; opera manuum ejus vēritās et jūdicium.
Fidēlia omnia mandāta ejus, cōnfirmāta in saeculum saeculī, facta in vēritāte et aequitāte.
Redēmptiōnem mīsit populō suō; mandāvit in aeternum testāmentum suum. Sānctum, et terribile nōmen ejus.
Initium sapientiae timor Dominī; intellēctus bonus omnibus facientibus eum. Laudātiō ejus manet in saeculum saeculī.
