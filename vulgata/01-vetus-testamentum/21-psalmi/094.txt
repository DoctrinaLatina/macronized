LAUS CANTICĪ IPSĪ DĀVĪD: Venīte, exsultēmus Dominō; jūbilēmus Deō salūtārī nostrō;
praeoccupēmus faciem ejus in confessiōne, et in psalmīs jūbilēmus eī;
quoniam Deus magnus Dominus, et Rēx magnus super omnēs deōs.
Quia in manū ejus sunt omnēs fīnēs terrae, et altitūdinēs montium ipsīus sunt;
quoniam ipsīus est mare, et ipse fēcit illud, et siccam manūs ejus fōrmāvērunt.
Venīte, adōrēmus et prōcidāmus, et plōrēmus ante Dominum quī fēcit nōs;
quia ipse est Dominus Deus noster, et nōs populus pāscuae ejus, et ovēs manūs ejus.
Hodiē sī vōcem ejus audīverītis, nōlīte obdūrāre corda vestra, sīcut in irrītātiōne, secundum diem tentātiōnis in dēsertō,
ubī tentāvērunt mē patrēs vestrī, probāvērunt mē, et vīdērunt opera mea.
Quadrāgintā annīs offēnsus fuī generātiōnī illī, et dīxī: Semper hī errant corde.
Et istī nōn cognōvērunt viās meās; ut jūrāvī in īrā meā: Sī introībunt in requiem meam.
