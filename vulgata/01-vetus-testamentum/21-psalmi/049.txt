PSALMUS ASĀF: Deus deōrum Dominus locūtus est, et vocāvit terram ā sōlis ortū usque ad occāsum.
Ex Siōn speciēs decōris ejus;
Deus manifestē veniet; Deus noster, et nōn silēbit. Ignis in cōnspectū ejus exārdēscet, et in circuitū ejus tempestās valida.
Advocābit caelum dēsūrsum, et terram, discernere populum suum.
Congregāte illī sānctōs ejus, quī ōrdinant testāmentum ejus super sacrificia.
Et adnūntiābunt caelī jūstitiam ejus, quoniam Deus jūdex est.
Audī, populus meus, et loquar; Isrāhēl, et testificābor tibī; Deus, Deus tuus ego sum.
Nōn in sacrificiīs tuīs arguam tē; holocausta autem tua in cōnspectū meō sunt semper.
Nōn accipiam dē domō tuā vitulōs, neque dē gregibus tuīs hircōs.
Quoniam meae sunt omnēs ferae silvārum, jūmenta in montibus, et bovēs.
Cognōvī omnia volātilia caelī, et pulchritūdō agrī mēcum est.
Sī ēsurierō, nōn dīcam tibī, meus est enim orbis terrae, et plēnitūdō ejus.
Numquid mandūcābō carnēs taurōrum? Aut sanguinem hircōrum pōtābō?
Immolā Deō sacrificium laudis, et redde Altissimō vōta tua.
Et invocā mē in diē trībulātiōnis; ēruam tē, et honōrificābis mē.
Peccātōrī autem dīxit Deus: Quārē tū ēnārrās jūstitiās meās, et assūmis testāmentum meum per ōs tuum?
Tū vērō ōdistī disciplīnam, et prōjēcistī sermōnēs meōs retrōrsum:
Sī vidēbās fūrem, currēbās cum eō, et cum adulterīs portiōnem tuam pōnēbās.
Ōs tuum abundāvit malitiā, et lingua tua concinnābat dolōs.
Sedēns adversus frātrem tuum loquēbāris, et adversus fīlium mātris tuae pōnēbās scandalum.
Haec fēcistī, et tacuī. Exīstimāstī inīquē quod erō tuī similis; arguam tē, et statuam contrā faciem tuam.
Intellegite haec, quī oblīvīsciminī Deum; nēquandō rapiat, et nōn sit quī ēripiat.
Sacrificium laudis honōrificābit mē, et illic iter quō ostendam illī salūtāre Deī.
