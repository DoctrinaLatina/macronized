ALLĒLŪIA: Confitēminī Dominō, quoniam bonus, quoniam in saeculum misericordia ejus.
Dīcat nunc Isrāhēl quoniam bonus, quoniam in saeculum misericordia ejus.
Dīcat nunc domus Aarōnis, quoniam in saeculum misericordia ejus.
Dīcant nunc quī timent Dominum, quoniam in saeculum misericordia ejus.
Dē trībulātiōne invocāvī Dominum, et exaudīvit mē in lātitūdinem Dominus.
Dominus mihī adjūtor; nōn timēbō quid faciat mihī homō.
Dominus mihī adjūtor, et ego dēspiciam inimīcōs meōs.
Bonum est confīdere in Dominō, quam confīdere in homine.
Bonum est spērāre in Dominō, quam spērāre in prīncipibus.
Omnēs gentēs circumīvērunt mē, et in nōmine Dominī quia ultus sum in eōs.
Circumdantēs circumdedērunt mē, et in nōmine Dominī quia ultus sum in eōs.
Circumdedērunt mē sīcut apēs, et exārsērunt sīcut ignis in spīnīs, et in nōmine Dominī quia ultus sum in eōs.
Impulsus ēversus sum ut caderem, et Dominus suscēpit mē.
Fortitūdō mea et laus mea Dominus, et factus est mihī in salūtem.
Vōx exsultātiōnis et salūtis in tabernāculīs jūstōrum. Dextera Dominī fēcit virtūtem.
Dextera Dominī exaltāvit mē; dextera Dominī fēcit virtūtem.
Nōn moriar, sed vīvam, et nārrābō opera Dominī.
Castīgāns castīgāvit mē Dominus, et mortī nōn trādidit mē.
Aperīte mihī portās jūstitiae; ingressus in eās confitēbor Dominō.
Haec porta Dominī; jūstī intrābunt in eam.
Confitēbor tibī quoniam exaudīvistī mē, et factus es mihī in salūtem.
Lapidem quem reprobāvērunt aedificantēs, hic factus est in caput angulī.
Ā Dominō factum est istud, et est mīrābile in oculīs nostrīs.
Haec est diēs quam fēcit Dominus; exsultēmus, et laetēmur in eā.
Ō Domine, salvum mē fac; ō Domine, bene prōsperāre.
Benedictus quī venit in nōmine Dominī. Benedīximus vōbīs dē domō Dominī.
Deus Dominus, et illūxit nōbīs. Constituite diem sōlemnem in condēnsīs, usque ad cornū altāris.
Deus meus es tū, et confitēbor tibī; Deus meus es tū, et exaltābō tē. Confitēbor tibī quoniam exaudīvistī mē, et factus es mihī in salūtem.
Confitēminī Dominō, quoniam bonus, quoniam in saeculum misericordia ejus.
