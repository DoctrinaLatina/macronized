PSALMUS IPSĪ DĀVĪD: Dominus rēgnāvit; īrāscantur populī. Quī sedet super cherūbīm; moveātur terra.
Dominus in Siōn magnus, et excelsus super omnēs populōs.
Cōnfiteantur nōminī tuō magnō, quoniam terribile et sānctum est.
Et honor rēgis jūdicium dīligit; tū parāstī dīrēctiōnēs; jūdicium et jūstitiam in Jācōb tū fēcistī.
Exaltāte Dominum Deum nostrum, et adōrāte scabellum pedum ejus, quoniam sānctum est.
Mōsēs et Aarōn in sacerdōtibus ejus, et Samuel inter eōs quī invocant nōmen ejus. Invocābant Dominum, et ipse exaudiēbat eōs.
In columnā nūbis loquēbātur ad eōs; cūstōdiēbant testimōnia ejus, et praeceptum quod dedit illīs.
Domine Deus noster, tū exaudiēbās eōs; Deus tū propitius fuistī eīs, et ulcīscēns in omnēs adinventiōnēs eōrum.
Exaltāte Dominum Deum nostrum, et adōrāte in monte sānctō ejus, quoniam sānctus Dominus Deus noster.
