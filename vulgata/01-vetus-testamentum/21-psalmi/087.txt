CANTICUM PSALMĪ FĪLIĪS CORE IN FĪNEM PRŌ MAHELETH AD RESPONDENDUM INTELLĒCTUS EMĀN EZRAHĪTAE:
Domine, Deus salūtis meae, in diē clāmāvī, et nocte cōram tē.
Intret in conspectū tuō ōrātiō mea; inclīnā aurem tuam ad precem meam,
quia replēta est malīs anima mea, et vīta mea infernō adpropinquāvit.
Aestimātus sum cum dēscendentibus in lacum; factus sum sīcut homō sine adjūtōriō,
inter mortuōs līber, Sīcut vulnerātī dormientēs in sepulchrīs, quōrum nōn es memor amplius, et ipsī dē manū tuā repulsī sunt.
Posuērunt mē in lacū inferiōrī, in tenebrōsīs, et in umbrā mortis.
Super mē confirmātus est furor tuus, et omnēs flūctūs tuōs indūxistī super mē.
Longē fēcistī nōtōs meōs ā mē; posuērunt mē abōminātiōnem sibī. Trāditus sum, et nōn ēgrediēbar;
oculī meī languērunt prae inopiā. Clāmāvī ad tē Domine tōtā diē; expandī ad tē manūs meās.
Numquid mortuīs faciēs mīrābilia? Aut medicī suscitābunt, et confitēbuntur tibī?
Numquid nārrābit aliquis in sepulchrō misericordiam tuam, et vēritātem tuam in perditiōne?
Numquid cognōscentur in tenebrīs mīrābilia tua? Et jūstitia tua in terrā oblīviōnis?
Et ego ad tē, Domine, clāmāvī, et māne ōrātiō mea praeveniet tē.
Ut quid Domine repellis ōrātiōnem meam; āvertis faciem tuam ā mē?
Pauper sum ego, et in labōribus ā juventūte meā; exaltātus autem, humiliātus sum et conturbātus.
In mē trānsīvērunt īrae tuae, et terrōrēs tuī conturbāvērunt mē.
Circumdedērunt mē sīcut aqua tōtā diē; circumdedērunt mē simul.
Ēlongāstī ā mē amīcum et proximum, et nōtōs meōs ā miseriā.
