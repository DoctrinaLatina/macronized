IPSĪ DĀVĪD: Benedīce, anima mea, Dominō, et omnia quae intrā mē sunt nōminī sānctō ejus.
Benedīce, anima mea, Dominō, et nōlī oblīvīscī omnēs retribūtiōnēs ejus.
Quī propitiātur omnibus inīquitātibus tuīs; quī sānat omnēs īnfirmitātēs tuās.
Quī redimit dē interitū vītam tuam; quī corōnat tē in misericordiā et miserātiōnibus.
Quī replet in bonīs dēsīderium tuum; renovābitur ut aquilae juventūs tua.
Faciēns misericordiās Dominus, et jūdicium omnibus injūriam patientibus.
Nōtās fēcit viās suās Mōsī; fīliīs Isrāhēl voluntātēs suās.
Miserātor et misericors Dominus; longanimis et multum misericors.
Nōn in perpetuum īrāscētur, neque in aeternum comminābitur.
Nōn secundum peccāta nostra fēcit nōbīs, neque secundum inīquitātēs nostrās retribuit nōbīs.
Quoniam secundum altitūdinem caelī ā terrā, corrōborāvit misericordiam suam super timentēs sē.
Quantum distat ortus ab occidente, longē fēcit ā nōbīs inīquitātēs nostrās.
Quōmodo miserētur pater fīliōrum, misertus est Dominus timentibus sē.
Quoniam ipse cognōvit figmentum nostrum, recordātus est quoniam pulvis sumus.
homō, sīcut foenum diēs ejus, tamquam flōs agrī sīc efflōrēbit.
Quoniam spīritus pertrānsīvit in illō, et nōn subsistet, et nōn cognōscet amplius locum suum.
Misericordia autem Dominī ab aeternō et usque in aeternum super timentēs eum, et jūstitia illīus in fīliōs fīliōrum,
hīs quī servant testāmentum ejus, et memorēs sunt mandātōrum ipsīus ad faciendum ea.
Dominus in caelō parāvit sēdem suam, et rēgnum ipsīus omnibus dominābitur.
Benedīcite Dominō, omnēs angelī ejus; potentēs virtūte, facientēs verbum illīus, ad audiendam vōcem sermōnum ejus.
Benedīcite Dominō, omnēs virtūtēs ejus; ministrī ejus, quī facitis voluntātem ejus.
Benedīcite Dominō, omnia opera ejus; in omnī locō dominātiōnis ejus, benedic, anima mea, Dominō.
