PSALMUS CANTICĪ IN DIĒ SABBATĪ:
Bonum est confitērī Dominō, et psallere nōminī tuō, Altissime,
ad adnūntiandum māne misericordiam tuam, et vēritātem tuam per noctem,
in decachordō, psaltēriō, cum canticō in citharā.
Quia dēlectāstī mē, Domine, in factūrā tuā, et in operibus manuum tuārum exsultābō.
Quam magnificāta sunt opera tua, Domine. Nimis profundae factae sunt cōgitātiōnēs tuae.
Vir insipiēns nōn cognōscet, et stultus nōn intelleget haec.
Cum exortī fuerint peccātōrēs sīcut foenum, et appāruerint omnēs quī operantur inīquitātem, ut intereant in saeculum saeculī;
tū autem Altissimus in aeternum, Domine.
Quoniam ecce inimīcī tuī, Domine, quoniam ecce inimīcī tuī perībunt, et dispergentur omnēs quī operantur inīquitātem.
Et exaltābitur sīcut ūnicornis cornū meum, et senectūs mea in misericordiā ūberī.
Et dēspexit oculus meus inimīcōs meōs, et in insurgentibus in mē malignantibus audiet auris mea.
Jūstus ut palma flōrēbit; sīcut cedrus Libanī multiplicābitur.
Plantātī in domō Dominī, in ātriīs domus Deī nostrī flōrēbunt.
Adhūc multiplicābuntur in senectā ūberī, et bene patientēs erunt,
ut adnūntient quoniam rēctus Dominus Deus noster, et nōn est inīquitās in eō.
