PSALMUS ASĀF: Deus, vēnērunt Gentēs in hērēditātem tuam; polluērunt templum sānctum tuum; posuērunt Jerusalem in pōmōrum cūstōdiam.
Posuērunt morticīna servōrum tuōrum ēscās volātilibus caelī; carnēs sānctōrum tuōrum bēstiīs terrae.
Effūdērunt sanguinem eōrum tamquam aquam in circumitū Jerusalem, et nōn erat quī sepelīret.
Factī sumus opprobrium vīcīnīs nostrīs; subsannātiō et illūsiō hīs quī in circumitū nostrō sunt.
Usquequo, Domine? Īrāsceris in fīnem? Accendētur velut ignis zēlus tuus?
Effunde īram tuam in Gentēs quae tē nōn nōvērunt, et in rēgna quae nōmen tuum nōn invocāvērunt,
quia comēdērunt Jācōb, et locum ejus dēsōlāvērunt.
Nē meminerīs inīquitātum nostrārum antīquārum; cito anticipent nōs misericordiae tuae, quia pauperēs factī sumus nimis.
Adjuvā nōs, Deus salūtāris noster, et propter glōriam nōminis tuī, Domine, līberā nōs, et propitius estō peccātīs nostrīs, propter nōmen tuum,
nē forte dīcant in Gentibus: Ubī est Deus eōrum? Et innōtēscat in nātiōnibus cōram oculīs nostrīs, ultiō sanguinis servōrum tuōrum, quī effūsus est.
Introeat in cōnspectū tuō gemitus compedītōrum; secundum magnitūdinem brāchiī tuī possidē fīliōs mortificātōrum,
et redde vīcīnīs nostrīs septuplum in sinū eōrum, improperium ipsōrum, quod exprobrāvērunt tibī Domine.
Nōs autem populus tuus, et ovēs pāscuae tuae, cōnfitēbimur tibī in saeculum; in generātiōnem et generātiōnem adnūntiābimus laudem tuam.
