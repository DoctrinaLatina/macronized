IN FĪNEM IN CARMINIBUS PSALMUS DĀVĪD:
Cum invocārem exaudīvit mē Deus jūstitiae meae, in trībulātiōne dīlātāstī mihī. Miserēre meī, et exaudī ōrātiōnem meam.
Fīliī hominum usquequo gravī corde? Ut quid dīligitis vānitātem, et quaeritis mendācium?
Et scītōte quoniam mīrificāvit Dominus sānctum suum; Dominus exaudiet mē cum clāmāverō ad eum.
Īrāsciminī, et nōlīte peccāre; quae dīcitis in cordibus vestrīs, in cubīlibus vestrīs compungiminī.
Sacrificāte sacrificium jūstitiae, et spērāte in Dominō.
Multī dīcunt: Quis ostendit nōbīs bona? Signātum est super nōs lūmen vultūs tuī, Domine.
Dedistī laetitiam in corde meō; ā frūctū frūmentī, vīnī, et oleī suī, multiplicātī sunt.
In pāce in idipsum dormiam, et requiēscam, quoniam tū, Domine, singulāriter in spē constituistī mē.
