IPSĪ DĀVĪD: Nōlī aemulārī in malignantibus, neque zēlāveris facientēs inīquitātem.
Quoniam tamquam foenum vēlōciter ārēscent, et quemadmodum olera herbārum cito dēcident.
Spērā in Dominō, et fac bonitātem, et inhabitā terram, et pāscēris in dīvitiīs ejus.
Dēlectāre in Dominō, et dabit tibī petītiōnēs cordis tuī.
Revēlā Dominō viam tuam, et spērā in eō, et ipse faciet.
Et ēdūcet quasi lūmen jūstitiam tuam, et jūdicium tuum tamquam merīdiem.
Subditus estō Dominō, et ōrā eum; nōlī aemulārī in eō quī prōsperātur in viā suā; in homine faciente injūstitiās.
Dēsine ab īrā, et dērelinque furōrem; nōlī aemulārī ut malignēris.
Quoniam quī malignantur exterminābuntur; sustinentēs autem Dominum, ipsī hērēditābunt terram.
Et adhūc pusillum et nōn erit peccātor, et quaerēs locum ejus, et nōn inveniēs.
Mānsuētī autem hērēditābunt terram, et dēlectābuntur in multitūdine pācis.
Observābit peccātor jūstum, et strīdēbit super eum dentibus suīs.
Dominus autem irrīdēbit eum, quoniam prōspicit quod veniet diēs ejus.
Gladium ēvāgīnāvērunt peccātōrēs; intendērunt arcum suum, ut dēiiciant pauperem et inopem, ut trucīdent rēctōs corde.
Gladius eōrum intret in corda ipsōrum, et arcus eōrum cōnfringātur.
Melius est modicum jūstō, super dīvitiās peccātōrum multās.
Quoniam brāchia peccātōrum conterentur; cōnfirmat autem jūstōs Dominus.
Nōvit Dominus diēs immaculātōrum, et hērēditās eōrum in aeternum erit.
Nōn cōnfundentur in tempore malō, et in diēbus famis saturābuntur,
quia peccātōrēs perībunt. Inimīcī vērō Dominī mox ut honōrificātī fuerint et exaltātī, dēficientēs quemadmodum fūmus dēficient.
Mūtuābitur peccātor, et nōn solvet; jūstus autem miserētur et tribuet.
Quia benedīcentēs eī hērēditābunt terram; maledīcentēs autem eī disperībunt.
Apud Dominum gressūs hominis dīrigentur, et viam ejus volet.
Cum ceciderit, nōn collīdētur, quia Dominus suppōnit manum suam.
Iūnior fuī etenim senuī, et nōn vīdī jūstum dērelictum, nec sēmen ejus quaerēns pānem.
Tōtā diē miserētur et commodat, et sēmen illīus in benedictiōne erit.
Dēclīnā ā malō et fac bonum, et inhabitā in saeculum saeculī.
Quia Dominus amat jūdicium, et nōn dērelinquet sānctōs suōs; in aeternum cōnservābuntur. Injūstī pūnientur, et sēmen impiōrum perībit.
Jūstī autem hērēditābunt terram, et inhabitābunt in saeculum saeculī super eam.
Ōs jūstī meditābitur sapientiam, et lingua ejus loquētur jūdicium.
Lēx Deī ejus in corde ipsīus, et nōn supplantābuntur gressūs ejus.
Cōnsīderat peccātor jūstum, et quaerit mortificāre eum.
Dominus autem nōn dērelinquet eum in manibus ejus, nec damnābit eum cum jūdicābitur illī.
Expectā Dominum et cūstōdī viam ejus, et exaltābit tē ut hērēditāte capiās terram; cum perīverint peccātōrēs vidēbis.
Vīdī impium superexaltātum, et ēlevātum sīcut cedrōs Libanī.
Et trānsīvī, et ecce nōn erat, et quaesīvī eum, et nōn est inventus locus ejus.
Cūstōdī innocentiam, et vidē aequitātem, quoniam sunt reliquiae hominī pācificō.
Injūstī autem disperībunt simul; reliquiae impiōrum interībunt.
Salūs autem jūstōrum ā Dominō, et prōtēctor eōrum in tempore trībulātiōnis.
Et adjuvābit eōs Dominus, et līberābit eōs, et ēruet eōs ā peccātōribus, et salvābit eōs, quia spērāvērunt in eō.
