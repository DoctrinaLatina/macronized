IN FĪNEM PUERŌ DOMINĪ DĀVĪD QUĪ LOCŪTUS EST DOMINŌ VERBA CANTICĪ HUJUS IN DIĒ QUĀ ĒRIPUIT EUM DOMINUS DĒ MANŪ OMNIUM INIMĪCŌRUM EJUS ET DĒ MANŪ SAŪL ET DĪXIT:
Dīligam tē, Domine, fortitūdō mea.
Dominus firmāmentum meum, et refugium meum, et līberātor meus. Deus meus adjūtor meus, et spērābō in eum; prōtēctor meus, et cornū salūtis meae, et susceptor meus.
Laudāns invocābō Dominum, et ab inimīcīs meīs salvus erō.
Circumdedērunt mē dolōrēs mortis, et torrentēs inīquitātis conturbāvērunt mē.
Dolōrēs infernī circumdedērunt mē; praeoccupāvērunt mē laqueī mortis.
In trībulātiōne meā invocāvī Dominum, et ad Deum meum clāmāvī; exaudīvit dē templō sānctō suō vōcem meam, et clāmor meus in conspectū ejus introībit in aurēs ejus.
Commōta est, et contremuit terra; fundāmenta montium conturbāta sunt, et commōta sunt, quoniam īrātus est eīs.
Ascendit fūmus in īrā ejus, et ignis ā faciē ejus exārsit; carbōnēs succēnsī sunt ab eō.
Inclīnāvit caelōs, et dēscendit, et cālīgō sub pedibus ejus.
Et ascendit super cherubim, et volāvit; volāvit super pennās ventōrum.
Et posuit tenebrās latibulum suum, in circumitū ejus tabernāculum ejus; tenebrōsa aqua in nūbibus āeris.
Prae fulgōre in conspectū ejus nūbēs trānsīvērunt; grandō et carbōnēs ignis.
Et intonuit dē caelō Dominus, et Altissimus dedit vōcem suam; grandō et carbōnēs ignis.
Et mīsit sagittās suās, et dissipāvit eōs; fulgura multiplicāvit, et conturbāvit eōs.
Et appāruērunt fontēs aquārum, et revēlāta sunt fundāmenta orbis terrārum; ab increpātiōne tuā, Domine, ab inspīrātiōne spīritūs īrae tuae.
Mīsit dē summō, et accēpit mē, et assūmpsit mē dē aquīs multīs.
Ēripuit mē dē inimīcīs meīs fortissimīs, et ab hīs quī ōdērunt mē, quoniam confortātī sunt super mē.
Praevēnērunt mē in diē afflīctiōnis meae, et factus est Dominus prōtēctor meus.
Et ēdūxit mē in lātitūdinem; salvum mē fēcit, quoniam voluit mē.
Et retribuet mihī Dominus secundum jūstitiam meam, et secundum pūritātem manuum meārum retribuet mihī,
quia cūstōdīvī viās Dominī, nec impiē gessī ā Deō meō,
quoniam omnia jūdicia ejus in conspectū meō, et jūstitiās ejus nōn repulī ā mē.
Et erō immaculātus cum eō, et observābō mē ab inīquitāte meā.
Et retribuet mihī Dominus secundum jūstitiam meam, et secundum pūritātem manuum meārum in conspectū oculōrum ejus.
Cum sānctō sānctus eris, et cum virō innocente innocēns eris,
et cum ēlēctō ēlēctūs eris, et cum perversō perverteris.
Quoniam tū populum humilem salvum faciēs, et oculōs superbōrum humiliābis.
Quoniam tū illūminās lucernam meam, Domine; Deus meus, illūminā tenebrās meās.
Quoniam in tē ēripiar ā tentātiōne, et in Deō meō trānsgrediar mūrum.
Deus meus, impollūta via ejus; ēloquia Dominī igne exāminātā; prōtēctor est omnium spērantium in sē.
Quoniam quis Deus praeter Dominum? Aut quis Deus praeter Deum nostrum?
Deus quī praecīnxit mē virtūte, et posuit immaculātam viam meam;
quī perfēcit pedēs meōs tamquam cervōrum, et super excelsa statuēns mē;
quī docet manūs meās ad praelium, et posuistī, ut arcum aereum, brāchia mea.
Et dedistī mihī prōtēctiōnem salūtis tuae, et dextera tua suscēpit mē, et disciplīna tua corrēxit mē in fīnem, et disciplīna tua ipsa mē docēbit.
Dīlātāstī gressūs meōs subtus mē, et nōn sunt infirmāta vestīgia mea.
Persequar inimīcōs meōs, et comprehendam illōs, et nōn convertar dōnec dēficiant.
Cōnfringam illōs, nec poterunt stāre; cadent subtus pedēs meōs.
Et praecīnxistī mē virtūte ad bellum, et supplantāstī insurgentēs in mē subtus mē.
Et inimīcōs meōs dedistī mihī dorsum, et odientēs mē disperdidistī.
Clāmāvērunt, nec erat quī salvōs faceret, ad Dominum, nec exaudīvit eōs.
Et comminuam eōs, ut pulverem ante faciem ventī; ut lutum platēārum dēlēbō eōs.
Ēripiēs mē dē contrādictiōnibus populī; constituēs mē in caput Gentium.
Populus quem nōn cognōvī, servīvit mihī; in audītū auris obēdīvit mihī.
Fīliī aliēnī mentītī sunt mihī, fīliī aliēnī inveterātī sunt, et claudicāvērunt ā sēmitīs suīs.
Vīvit Dominus, et benedictus Deus meus, et exaltētur Deus salūtis meae.
Deus, quī dās vindictās mihī, et subdis populōs sub mē; līberātor meus dē inimīcīs meīs īrācundīs.
Et ab insurgentibus in mē exaltābis mē; ā virō inīquō ēripiēs mē.
Proptereā confitēbor tibī in nātiōnibus, Domine, et nōminī tuō psalmum dīcam,
magnificāns salūtēs rēgis ejus, et faciēns misericordiam chrīstō suō Dāvīd, et sēminī ejus usque in saeculum.
