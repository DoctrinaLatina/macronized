PSALMUS IPSĪ DĀVĪD: Cantāte Dominō canticum novum, quia mīrābilia fēcit. Salvāvit sibī dextera ejus, et brāchium sānctum ejus.
Nōtum fēcit Dominus salūtāre suum; in cōnspectū gentium revēlāvit jūstitiam suam.
Recordātus est misericordiae suae, et vēritātis suae domuī Isrāhēl. Vīdērunt omnēs terminī terrae salūtāre Deī nostrī.
Jūbilāte Deō omnis terra; cantāte, et exsultāte, et psallite.
Psallite Dominō in citharā, in citharā et vōce psalmī.
In tubīs ductilibus et vōce tubae corneae, jūbilāte in cōnspectū rēgis Dominī.
Moveātur mare et plēnitūdō ejus; orbis terrārum et quī habitant in eō.
Flūmina plaudent manū; simul montēs exsultābunt ā cōnspectū Dominī,
quoniam venit jūdicāre terram. Jūdicābit orbem terrārum in jūstitiā, et populōs in aequitāte.
