IN FĪNEM SERVŌ DOMINĪ IPSĪ DĀVĪD:
Dīxit injūstus ut dēlinquat in sēmet ipsō; nōn est timor Deī ante oculōs ejus.
Quoniam dolōsē ēgit in cōnspectū ejus, ut inveniātur inīquitās ejus ad odium.
Verba ōris ejus inīquitās et dolus; nōluit intellegere ut bene ageret.
Inīquitātem meditātus est in cubīlī suō; astitit omnī viae nōn bonae, malitiam autem nōn ōdīvit.
Domine, in caelō misericordia tua, et vēritās tua usque ad nūbēs.
Jūstitia tua sīcut montēs Deī; jūdicia tua abissus multa. Hominēs et jūmenta salvābis, Domine.
Quemadmodum multiplicāstī misericordiam tuam, Deus. Fīliī autem hominum in tegmine ālārum tuārum spērābunt.
Inēbriābuntur ab ūbertāte domūs tuae, et torrente voluptātis tuae pōtābis eōs.
Quoniam apud tē est fōns vītae, et in lūmine tuō vidēbimus lūmen.
Praetende misericordiam tuam scientibus tē, et jūstitiam tuam hīs quī rēctō sunt corde.
Nōn veniat mihī pēs superbiae, et manus peccātōris nōn moveat mē.
Ibī cecidērunt quī operantur inīquitātem; expulsī sunt, nec potuērunt stāre.
