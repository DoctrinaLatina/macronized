CANTICUM GRADUUM: Mementō, Domine, Dāvīd, et omnis mānsuētūdinis ejus;
sīcut jūrāvit Dominō; vōtum vōvit Deō Jācōb:
Sī introierō in tabernāculum domūs meae, sī ascenderō in lectum strātī meī:
Sī dederō somnum oculīs meīs, et palpebrīs meīs dormītātiōnem,
et requiem temporibus meīs, dōnec inveniam locum Dominō, tabernāculum Deō Jācōb.
Ecce audīvimus eam in Efrata; invēnimus eam in campīs silvae.
Introībimus in tabernāculum ejus; adōrābimus in locō, ubī stetērunt pedēs ejus.
Surge Domine in requiem tuam, tū et arca sānctificātiōnis tuae.
Sacerdōtēs tuī induantur jūstitiam, et sānctī tuī exsultent.
Propter Dāvīd servum tuum, nōn āvertās faciem Chrīstī tuī.
Jūrāvit Dominus Dāvīd vēritātem, et nōn frūstrābitur eam; dē frūctū ventris tuī pōnam super sēdem tuam.
Sī cūstōdierint fīliī tuī testāmentum meum, et testimōnia mea haec quae docēbō eōs, et fīliī eōrum usque in saeculum, sedēbunt super sēdem tuam.
Quoniam ēlēgit Dominus Siōn; ēlēgit eam in habitātiōnem sibī.
Haec requiēs mea in saeculum saeculī; hīc habitābō, quoniam ēlēgī eam.
Viduam ejus benedīcēns benedīcam; pauperēs ejus saturābō pānibus.
Sacerdōtēs ejus induam salūtārī, et sānctī ejus exsultātiōne exsultābunt.
Illūc prōdūcam cornū Dāvīd; parāvī lucernam Chrīstō meō.
Inimīcōs ejus induam cōnfūsiōne; super ipsum autem efflōrēbit sānctificātiō mea.
