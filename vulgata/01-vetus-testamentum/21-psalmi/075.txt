IN FĪNEM IN LAUDIBUS PSALMUS ASĀF CANTICUM AD ASSIRIUM:
Nōtus in Jūdaeā Deus; in Isrāhēl magnum nōmen ejus.
Et factus est in pāce locus ejus, et habitātiō ejus in Siōn.
Ibī confrēgit potentiās arcuum, scūtum, gladium, et bellum.
Illūmināns tū mīrābiliter ā montibus aeternīs.
Turbātī sunt omnēs insapientēs corde; dormīvērunt somnum suum, et nihil invēnērunt omnēs virī dīvitiārum in manibus suīs.
Ab increpātiōne tuā, Deus Jācōb, dormītāvērunt quī ascendērunt equōs.
Tū terribilis es, et quis resistet tibī? Ex tunc īra tua.
Dē caelō audītum fēcistī jūdicium; terra tremuit et quiēvit,
cum exsurgēret in jūdicium Deus, ut salvōs faceret omnēs mānsuētōs terrae.
Quoniam cōgitātiō hominis confitēbitur tibī, et reliquiae cōgitātiōnis diem fēstum agent tibī.
Vovēte et reddite Dominō Deō vestrō; omnēs quī in circumitū ejus affertis mūnera terribilī,
et eī quī aufert spīritum prīncipum; terribilī apud rēgēs terrae.
