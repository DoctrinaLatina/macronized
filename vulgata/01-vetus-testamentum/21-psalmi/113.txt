ALLĒLŪIA: In exitū Isrāhēl dē Aegiptō, domus Jācōb dē populō barbarō,
facta est Jūdaea sānctificātiō ejus; Isrāhēl potestās ejus.
Mare vīdit et fūgit; Jordānis conversus est retrōrsum.
Montēs exsultāvērunt ut arietēs, et collēs sīcut agnī ovium.
Quid est tibī, mare, quod fūgistī? Et tū, Jordānīs, quia conversus es retrōrsum?
Montēs, exsultāstis sīcut arietēs? Et collēs, sīcut agnī ovium?
Ā faciē Dominī mōta est terra, ā faciē Deī Jācōb,
quī convertit petram in stāgna aquārum, et rūpem in fontēs aquārum.
Nōn nōbīs, Domine, nōn nōbīs, sed nōminī tuō dā glōriam, super misericordiā tuā et vēritāte tuā,
nēquandō dīcant Gentēs: Ubī est Deus eōrum?
Deus autem noster in caelō; omnia quaecumque voluit fēcit.
Simulācra gentium argentum et aurum, opera manuum hominum.
Ōs habent, et nōn loquentur; oculōs habent, et nōn vidēbunt.
Aurēs habent, et nōn audient; nārēs habent, et nōn odōrābunt.
Manūs habent, et nōn palpābunt; pedēs habent, et nōn ambulābunt; nōn clāmābunt in gutture suō.
Similēs illīs fīant quī faciunt ea, et omnēs quī confīdunt in eīs.
Domus Isrāhēl spērāvit in Dominō; adjūtor eōrum et prōtēctor eōrum est.
Domus Aarōnis spērāvit in Dominō; adjūtor eōrum et prōtēctor eōrum est.
Quī timent Dominum, spērāvērunt in Dominō; adjūtor eōrum et prōtēctor eōrum est.
Dominus memor fuit nostrī, et benedīxit nōbīs. Benedīxit domuī Isrāhēl; benedīxit domuī Aarōnis.
benedīxit omnibus quī timent Dominum, pusillīs cum majōribus.
Adiciat Dominus super vōs; super vōs et super fīliōs vestrōs.
Benedictī vōs ā Dominō, quī fēcit caelum et terram.
Caelum caelī Dominō; terram autem dedit fīliīs hominum.
Nōn mortuī laudābunt tē, Domine, neque omnēs quī dēscendunt in infernum.
Sed nōs quī vīvimus benedīcimus Dominō, ex hōc nunc et usque in saeculum.
