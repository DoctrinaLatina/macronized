IN FĪNEM DĀVĪD PSALMUS:
Expectāns expectāvī Dominum, et intendit mihī.
Et exaudīvit precēs meās, et ēdūxit mē dē lacū miseriae et dē lutō faecis. Et statuit super petram pedēs meōs, et dīrēxit gressūs meōs.
Et immīsit in ōs meum canticum novum, carmen Deō nostrō. Vidēbunt multī, et timēbunt, et spērābunt in Dominō.
Beātus vir cujus est nōmen Dominī spēs ejus, et nōn respexit in vānitātēs et insāniās falsās.
Multa fēcistī tū, Domine Deus meus, mīrābilia tua, et cōgitātiōnibus tuīs nōn est quī similis sit tibī. Adnūntiāvī et locūtus sum; multiplicātī sunt super numerum.
Sacrificium et oblātiōnem nōluistī; aurēs autem perfēcistī mihī. Holocaustum et prō peccātō nōn postulāstī.
Tunc dīxī: Ecce veniō; in capite librī scrīptum est dē mē,
ut facerem voluntātem tuam; Deus meus, voluī, et lēgem tuam in mediō cordis meī.
Adnūntiāvī jūstitiam tuam in ecclēsiā magnā; ecce labia mea nōn prohibēbō; Domine, tū scīvistī.
Jūstitiam tuam nōn abscondī in corde meō; vēritātem tuam et salūtāre tuum dīxī. Nōn abscondī misericordiam tuam et vēritātem tuam ā conciliō multō.
Tū autem, Domine, nē longē faciās miserātiōnēs tuās ā mē; misericordia tua et vēritās tua semper suscēpērunt mē.
Quoniam circumdedērunt mē mala quōrum nōn est numerus; comprehendērunt mē inīquitātēs meae, et nōn potuī ut vidērem; multiplicātae sunt super capillōs capitis meī, et cor meum dērelīquit mē.
Complaceat tibī, Domine, ut ēruās mē; Domine, ad adjuvandum mē respice.
Confundantur et revereantur simul, quī quaerunt animam meam, ut auferant eam; convertantur retrōrsum et revereantur, quī volunt mihī mala.
Ferant confestim confūsiōnem suam, quī dīcunt mihī: Eugē, eugē.
Exsultent et laetentur super tē omnēs quaerentēs tē, et dīcant semper: Magnificētur Dominus, quī dīligunt salūtāre tuum.
Ego autem mendīcus sum et pauper; Dominus sollicitus est meī. Adjūtor meus et prōtēctor meus tū es; Deus meus, nē tardāverīs.
