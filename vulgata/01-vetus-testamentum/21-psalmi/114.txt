ALLĒLŪIA: Dīlēxī, quoniam exaudiet Dominus vōcem ōrātiōnis meae.
Quia inclīnāvit aurem suam mihī, et in diēbus meīs invocābō.
Circumdedērunt mē dolōrēs mortis, et perīcula īnfernī invēnērunt mē; trībulātiōnem et dolōrem invēnī,
et nōmen Dominī invocāvī; Ō Domine, līberā animam meam.
Misericors Dominus, et jūstus, et Deus noster miserētur.
Cūstōdiēns parvulōs Dominus; humiliātus sum, et līberāvit mē.
Convertere, anima mea, in requiem tuam, quia Dominus benefēcit tibī.
Quia ēripuit animam meam dē morte, oculōs meōs ā lacrimīs, pedēs meōs ā lāpsū.
Placēbō Dominō in regiōne vīvōrum.
